World War Z La guerra mondiale degli Zombi, di Max Brooks Introduzione La chiamano in molti modi: la Crisi, gli Anni bui, la Peste ambulante, ma anche con nomi più trendy, come guerra mondiale degli Zombi o prima guerra degli Zombi. A me personalmente non piace quest'ultima etichetta, perché presuppone un'inevitabile seconda guerra degli Zombi. Per me sarà sempre la guerra degli Zombi, e anche se molti possono contestare l'esattezza scientifica della parola "zombi", farebbero fatica a trovare un altro termine universalmente riconosciuto per le creature che hanno quasi provocato la nostra estinzione. Zombi resta una parola sconvolgente, ineguagliabile nella sua capacità di evocare così tante memorie o emozioni, e sono proprio queste memorie, e le emozioni, l'argomento di questo libro. Questo documento sul maggiore conflitto nella storia dell'umanità deve la sua origine a uno scontro molto più piccolo e molto più personale, tra me e il presidente della Commissione per il dopoguerra delle Nazioni Unite. La prima versione del documento era a tutti gli effetti il faticoso frutto di un impegno appassionato. Il mio indennizzo di trasferta, il mio livello di accesso alla sicurezza, il gran numero di traduttori sia umani che elettronici che avevo a disposizione, nonché il mio piccolo ma quasi inestimabile "compagno" per la trascrizione vocale (il più grande dono che il dattilografo più lento del mondo possa desiderare), testimoniavano tutto il rispetto e il valore attribuiti al mio lavoro in questo progetto. Inutile dire, quindi, che per me fu uno shock scoprire che quasi metà di quel lavoro era stata cancellata dalla stesura finale del rapporto. «Era tutto troppo intimo», mi disse il presidente durante una delle nostre tante "animate" discussioni. «Troppe opinioni, troppi sentimenti. Il rapporto non tratta di questo. Abbiamo bisogno solo di fatti e cifre, sgombri da qualsiasi sentimento». Naturalmente, quella donna aveva ragione. Il rapporto ufficiale fu una raccolta di dati freddi e precisi, una obiettiva ricostruzione delle operazioni" che avrebbe permesso alle generazioni future di studiare gli eventi di quell'apocalittico decennio senza farsi influenzare dal "fattore umano". Ma non è il fattore umano a legarci così profondamente al nostro passato? Le generazioni future troveranno più interessanti le tavole cronologiche e le statistiche sulle perdite o i racconti personali di individui così simili a loro? Escludendo il fattore umano, non rischiamo quel tipo di distacco personale dalla storia che potrebbe portarci, dio ce ne scampi, a riviverla? E infine, non è forse il fattore umano l'unica vera differenza tra noi e quel nemico al quale facciamo riferimento parlando di "morti viventi"? Presentai queste argomentazioni, forse con meno professionalità di quanto avrei dovuto, al mio capo, che dopo la mia ultima esclamazione, «non possiamo far morire queste storie», mi rispose subito con: «Allora non farlo. Scrivi un libro. Hai ancora tutti i tuoi appunti e la libertà legale di usarli. Chi ti impedisce di tenere in vita queste storie nelle pagine del tuo (imprecazione eliminata) libro?». Qualche critico avrà senza dubbio da ridire sull'idea di un libro di memorie così a ridosso della fine della guerra. Dopo tutto, sono passati solo dodici anni dalla dichiarazione del "Giorno della Vittoria in America" negli Stati Uniti continentali, e appena un decennio da quando l'ultima superpotenza mondiale celebrò la propria liberazione nel "Giorno della Vittoria in Cina", che molti considerano la fine ufficiale della guerra. Come possiamo avere, quindi, una vera prospettiva storica quando, con le parole di un collega dell'ONU: «La pace non ha ancora avuto tempo di farci dimenticare la guerra?». L'obiezione è fondata e necessita una risposta. Per questa generazione, quella di chi ha combattuto e sofferto per conquistare questo nostro decennio di pace, il tempo è tanto un nemico quanto un alleato. Certo, gli anni a venire permetteranno un giudizio con il senno di poi, frutto di una maggiore saggezza e di ricordi visti alla luce di un mondo maturato. Ma molte di queste memorie potrebbero non esistere più, intrappolate in corpi e spiriti troppo debilitati o malati per assistere al raccolto dei frutti della loro vittoria. Non è un gran segreto che l'aspettativa di vita mondiale sia appena un'ombra di ciò che era prima della guerra. Malnutrizione, inquinamento, la ricomparsa di malattie un tempo debellate: questa è la realtà attuale persino negli Stati Uniti, nonostante l'economia in ripresa e il sistema sanitario pubblico. Semplicemente non ci sono abbastanza risorse per provvedere a tutte le vittime fisiche e psicologiche della guerra. È a causa di questo nemico, il tempo, che ho rinunciato al lusso di un giudizio retrospettivo e ho pubblicato questi resoconti dei sopravvissuti. Forse, tra qualche decennio, qualcuno si assumerà il compito di raccogliere i ricordi di sopravvissuti più vecchi e più saggi. E magari tra questi ultimi ci sarò anch'io. Anche se questo è innanzitutto un libro di memorie, contiene molti dei dettagli tecnologici, sociali ed economici elencati nel rapporto della commissione, per il ruolo che hanno avuto nelle storie delle voci presenti in queste pagine. Questo è il loro libro, non il mio; per questo ho cercato di rimanere una presenza quanto più invisibile. Le domande incluse nel testo sono lì solo per riprodurre quelle che avrebbero potuto porre i lettori. Ho cercato di astenermi da giudizi o commenti di ogni tipo, e se c'è un fattore umano che dovrebbe essere cancellato, che sia il mio. Avvisaglie PROVINCIA DI CHONGQING, FEDERAZIONE UNITA DELLA CINA [All'apice della sua vita prebellica, questa regione vantava una popolazione di più di trentacinque milioni di persone. Ora ce ne sono appena cinquantamila. I fondi per la ricostruzione sono arrivati tardi in questa parte del paese, il governo ha scelto di concentrarsi sulle più popolose zone costiere. Non c'è una rete elettrica centrale, né acqua corrente tranne il fiume Yangtze. Però le strade sono prive di macerie e il "consiglio di sicurezza" locale ha sventato ogni rischio di epidemia nel dopoguerra. Il presidente di quel consiglio è Kwang Jingshu, un medico che, nonostante l'età avanzata e le ferite di guerra, riesce ancora a fare visita a domicilio a tutti i suoi pazienti.] Il primo caso che vidi fu in un villaggio remoto che ufficialmente non aveva nome. Gli abitanti lo chiamavano "Nuovo Dachang", più che altro per una forma di nostalgia. La loro patria precedente, "Vecchio Dachang", era esistita sino all'epoca dei Tre Regni, con fattorie e case e persino alberi che si diceva fossero secolari. Quando la Diga delle Tre gole fu terminata, e le acque del bacino di riserva cominciarono a salire, Dachang era già stato in gran parte smontato, mattone per mattone, e poi ricostruito su un terreno più elevato. Questo Nuovo Dachang, comunque, non era più un paese, ma un "museo storico nazionale". Deve essere stata una tragica ironia per quei poveri contadini veder salvare il loro villaggio ma poterlo poi visitare solo come turisti. Forse è per questo che alcuni di loro decisero di costruirsi un loro borgo e chiamarlo "Nuovo Dachang", in modo da preservare un qualche legame con il loro patrimonio storico, fosse anche solo per il nome. Io personalmente non sapevo neanche che quest'altro Dachang esistesse, quindi può immaginare la mia confusione quando arrivò la telefonata. L'ospedale era tranquillo; era stata una notte fiacca, c'erano stati persino pochi incidenti per guida in stato di ebbrezza, che all'epoca cominciavano a essere sempre più frequenti. Le motociclette stavano diventando molto popolari. Dicevamo sempre che le vostre Harley-Davidson uccidevano più giovani cinesi di tutti i soldati americani durante la guerra di Corea. Per questo ero così grato del turno tranquillo. Ero stanco, mi facevano male i piedi e la schiena. Stavo uscendo a fumare una sigaretta e guardare l'alba quando sentii fare il mio nome. La centralinista di quella notte era nuova e non capiva bene il dialetto. C'era stato un incidente, o una malattia. Era un'emergenza, questo era chiaro, e se per favore potevamo mandare subito aiuto. Che potevo dire? I dottori più giovani, i ragazzini che pensano che la medicina sia solo un modo per gonfiare il conto in banca, non sarebbero certo andati ad aiutare qualche nongmin solo per il piacere di portare aiuto. Immagino di essere, in fondo al cuore, ancora un vecchio rivoluzionario. «Il nostro dovere è di essere responsabili nei confronti del popolo». Quelle parole significano ancora qualcosa per me… e cercai di ricordarmelo mentre la mia Deer rimbalzava e sbatteva sulle strade sterrate che il governo si era impegnato, ma mai accinto, ad asfaltare. Feci una fatica bastarda a trovare quel posto. Ufficialmente non esisteva e quindi non era riportato su nessuna cartina. Mi persi molte volte e dovetti chiedere indicazioni alla gente del luogo, che continuava a pensare che mi riferissi alla città museo. Ero veramente spazientito quando riuscii a raggiungere il gruppetto di case in cima alla collina. Mi ricordo che pensai: speriamo almeno che sia qualcosa di dannatamente serio! Ma quando vidi le loro facce, mi pentii di quell'augurio. Ce n'erano sette, tutti su dei lettini, tutti a malapena coscienti. Gli abitanti del paese li avevano spostati nella nuova sala riunioni comunale. Il pavimento e le pareti erano di nudo cemento. L'aria era fredda e umida. Ci credo che sono malati, pensai. Chiesi agli abitanti del paese chi si era preso cura di loro. Risposero che nessuno l'aveva fatto, perché non era "sicuro". Notai che la porta era stata chiusa a chiave da fuori. Gli abitanti del paese erano chiaramente terrorizzati. Stavano rannicchiati e bisbigliavano; alcuni si erano messi in disparte e pregavano. Il loro atteggiamento mi riempì di rabbia, non contro di loro, cerchi di capire, non contro quegli individui, ma contro ciò che rivelavano del nostro paese. Dopo secoli d'oppressione straniera, sfruttamento e umiliazione, stavamo finalmente rivendicando il nostro giusto ruolo di Impero del Mezzo dell'umanità. Eravamo la superpotenza più ricca e dinamica del mondo, padroni di tutto, dallo spazio cosmico al cyberspazio. Era l'alba di quello che il mondo stava finalmente riconoscendo come il "Secolo cinese", eppure molti di noi vivevano ancora come questi contadini ignoranti, refrattari e superstiziosi come i popoli primitivi della cultura Yangshao. Ero ancora perso in quella mia pomposa critica culturale quando m'inginocchiai per visitare la prima paziente. Aveva la febbre alta, a quaranta, ed era scossa da tremori violenti. Appena cosciente, piagnucolò un po' quando cercai di muoverle braccia e gambe. Aveva una ferita sull'avambraccio destro, il segno di un morso. Quando la esaminai più da vicino, mi resi conto che non era stato causato da un animale. Il raggio del morso e i segni dei denti erano sicuramente stati causati da un piccolo, o forse giovane, essere umano. Anche se ipotizzai che fosse quella la causa dell'infezione, la ferita in sé era sorprendentemente pulita. Chiesi, di nuovo, chi si era preso cura di quelle persone. Di nuovo, mi risposero nessuno. Sapevo che non poteva essere vero. La bocca umana è zeppa di batteri, anche più di quella del cane più sporco. Se nessuno aveva pulito la ferita di questa donna, perché il taglio non brulicava di infezioni? Esaminai gli altri sei pazienti. Mostravano tutti sintomi simili, avevano tutti ferite simili in diverse parti del corpo. Chiesi a un uomo, il più lucido del gruppo, chi o cosa avesse causato queste ferite. Mi disse che era successo quando avevano cercato di "domarlo". «Domare chi?», chiesi. Trovai il "paziente zero" dietro la porta chiusa a chiave di una casa abbandonata dall'altra parte del paese. Aveva dodici anni. Polsi e piedi erano legati con della corda da imballaggio di plastica. Nonostante avesse sfregato la pelle contro i lacci, non c'era sangue. Non c'era sangue neanche nelle altre ferite, nemmeno su quelle più profonde che aveva su gambe e braccia, né intorno al grande buco che aveva al posto dell'alluce destro. Il ragazzino si dimenava come un animale; un bavaglio attutiva i suoi grugniti. Gli abitanti del villaggio cercarono di trattenermi. Mi avvisarono di non toccarlo, perché era "maledetto". Li ignorai e presi guanti e mascherina. La sua pelle era fredda e grigia come il cemento sul quale giaceva. Non riuscii a trovare il battito cardiaco né le pulsazioni al polso. Aveva occhi spiritati, spalancati e affossati nelle orbite. Rimasero fissi su di me come quelli di una bestia predatrice. Durante tutta la visita fu inspiegabilmente ostile, allungava verso di me le mani legate e provava a mordermi attraverso il bavaglio. I suoi movimenti erano così violenti che dovetti chiedere a due tra gli abitanti del paese più robusti che mi aiutassero a tenerlo fermo. All'inizio non si mossero, rannicchiati davanti alla porta come due coniglietti. Spiegai che non c'era alcun rischio d'infezione se usavano guanti e mascherina. Quando scuoterono la testa, trasformai la richiesta in un ordine, anche se non avevo alcuna autorità legale per farlo. Ma bastò. I due buoi s'inginocchiarono accanto a me. Uno teneva i piedi del ragazzo, mentre l'altro gli stringeva le mani. Cercai di prelevare un campione di sangue e invece tirai fuori solo una sostanza marrone e viscosa. Mentre stavo togliendo l'ago, il ragazzo ricominciò a lottare con violenza. Uno dei miei "inservienti", quello responsabile delle braccia, smise di tenerle ferme e pensò che poteva essere più sicuro se si limitava a schiacciarle con le ginocchia contro il pavimento. Ma il ragazzo scattò di nuovo e io sentii il suo braccio sinistro che si spezzava. Le estremità frastagliate di radio e ulna sbucarono fuori dalla carne grigia. Il ragazzo non strillò, non parve neppure accorgersene, ma quello spettacolo fu sufficiente a far balzare indietro i due assistenti, che scapparono via dalla stanza. Io anche arretrai istintivamente di qualche passo. M'imbarazza ammetterlo. Sono stato dottore per gran parte della mia vita da adulto. Ero stato addestrato e… si potrebbe addirittura dire "allevato" dall'Esercito popolare di liberazione. Ho curato più ferite di guerra di quante avrei voluto, ho sfiorato la morte in più di un'occasione, ed ero terrorizzato, veramente terrorizzato, da questo gracile esserino. Il ragazzo cominciò a torcersi verso di me, il braccio si squarciò fino a staccarsi. Carne e muscolo si separarono finché non rimase che il moncherino. Il braccio destro ora libero, ancora legato alla mano sinistra troncata, trascinava il corpo lungo il pavimento. Mi precipitai fuori, chiudendo a chiave la porta dietro di me. Cercai di ricompormi, di controllare la paura e la vergogna. Mi tremava ancora la voce quando chiesi come si era infettato. Nessuno rispose. Cominciai a sentire dei colpi contro la porta, i pugni del ragazzo che battevano deboli contro il legno sottile. Riuscii a malapena a non sobbalzare per quel rumore. Pregai che nessuno si accorgesse di quanto ero diventato pallido. Urlai, per paura quanto per frustrazione, che dovevo sapere cosa era successo a quel bambino. Una giovane si fece avanti, forse sua madre. Era evidente che piangeva da giorni; aveva gli occhi asciutti e profondamente arrossati. Ammise che era successo quando il ragazzo e suo padre stavano "pescando sotto la luna", espressione che significava tuffarsi alla ricerca di tesori tra le rovine sommerse della Grande riserva, alle Tre gole. Con più di millecento villaggi, paesi e persino città abbandonati, c'era sempre la speranza di recuperare qualcosa di prezioso. Era una pratica molto comune in quei giorni, e anche molto illegale. La donna mi spiegò che non stavano saccheggiando, che era il loro stesso paese, Vecchio Dachang, e che stavano solo cercando di recuperare parte della loro eredità dalle case che non erano state spostate. Cominciò a ripeterlo, e dovetti interromperla con la promessa che non avrei informato la polizia. E infine lei mi spiegò che il ragazzo era tornato piangendo e con i segni di un morso sul piede. Non sapeva cosa fosse successo, l'acqua era troppo scura e fangosa. Suo padre non fece più ritorno. Presi il cellulare e composi il numero del dottor Gu Wen Kuei, un vecchio compagno dei giorni dell'esercito, che ora lavorava all'Istituto Malattie Infettive dell'università di Chongqing. Ci scambiammo i convenevoli, parlammo della nostra salute, dei nostri nipoti; erano solo forme di cortesia. Poi gli dissi dell'epidemia e lo ascoltai mentre faceva battute sulle abitudini igieniche dei buzzurri. Provai a ridacchiare nei momenti giusti, ma continuai a dirgli che ritenevo che questo episodio poteva essere significativo. Quasi con riluttanza, lui mi chiese quali erano i sintomi. Gli raccontai tutto: i morsi, la febbre, il ragazzo, il braccio… il suo volto all'improvviso si irrigidì. Il sorriso scomparve. Mi chiese di mostrargli gli infetti. Tornai alla sala riunioni e sventolai la telecamera del telefono su ogni paziente. Lui mi chiese di avvicinarla ad alcune ferite. Lo feci, e quando riportai lo schermo verso di me vidi che lui aveva interrotto il contatto video. «Resta dove sei», mi disse, ora ridotto solo a una voce distaccata e lontana. «Prendi i nomi di tutti quelli che sono stati in contatto con gli infetti. Rinchiudi quelli già contaminati. Se qualcuno è entrato in coma, isolalo in un'altra stanza e blocca l'uscita». La sua voce era piatta, robotica, come se avesse già provato quel discorso o lo stesse leggendo. Mi chiese: «Sei armato?». «Perché dovrei?», chiesi io. Mi disse che mi avrebbe richiamato lui, e il suo tono era quello della pragmaticità assoluta. Disse che doveva fare qualche telefonata e che avrei ricevuto "rinforzi" in poche ore. Non ne passò neppure una che già erano lì, cinquanta uomini in grandi elicotteri militari Z-8A, con addosso la tuta di protezione contro le sostanze tossiche. Dissero di essere del ministero della Sanità. Non so chi credessero di prendere in giro. Con quell'andatura spavalda e prepotente, con quell'arroganza intimidatoria, persino gli zotici di quel paesino sperduto potevano riconoscere i Guoanbu. Entrarono nella sala riunioni. I pazienti vennero trasportati fuori in barella, braccia e gambe in catene, le bocche imbavagliate. Poi toccò al ragazzo. Uscì in un sacco di plastica per cadaveri. Sua madre piangeva mentre lei e il resto del paese venivano radunati per le "visite". Presero i loro nomi, effettuarono prelievi del sangue. Uno dopo l'altro furono spogliati e fotografati. L'ultima a venire denudata fu una vecchia avvizzita. Aveva un corpo magro e storto, un viso con migliaia di rughe e piedi minuscoli che dovevano averle fasciato quando era bambina. Agitava il pugno ossuto contro i "dottori". «Questa è la vostra punizione», urlò. «Questa è la vendetta per Fengdu!». Si riferiva alla Città dei Fantasmi, i cui templi e santuari erano dedicati al mondo sotterraneo. Come Vecchio Dachang, era stata uno sfortunato ostacolo per il nuovo Grande balzo in avanti della Cina. Era stata evacuata, poi demolita, poi quasi del tutto sommersa. Io non sono mai stato superstizioso e non mi sono mai fatto abbindolare dall'oppio dei popoli. Sono un dottore, uno scienziato. Credo solo in ciò che posso vedere e toccare. Per me Fengdu è sempre stata solo una stupida, volgare trappola per turisti. Ovviamente le parole di quell'antico rudere grinzoso non ebbero nessun effetto su me, ma il suo tono, la sua rabbia… aveva visto abbastanza calamità negli anni che aveva passato sulla Terra: i signori della guerra, i giapponesi, il folle incubo della Rivoluzione Culturale… sapeva che stava arrivando un'altra tempesta, anche se la sua istruzione non le permetteva di riconoscerla. Il mio collega, il dottor Kuei, l'aveva riconosciuta fin troppo bene. Aveva persino rischiato la pelle per avvisarmi, per darmi almeno il tempo di chiamare e magari allertare qualcun altro prima che arrivasse il "ministero della Salute". E mi aveva avvisato con una frase… un'espressione che non usava da tanto, dai tempi delle "insignificanti" dispute di confine con l'Unione Sovietica. Dal lontano 1969. Eravamo in un bunker sotterraneo dal nostro lato dell'Ussuri, a meno di un chilometro lungo il fiume da Chen Bao. I russi si preparavano a rimpossessarsi dell'isola, e la loro potente artiglieria martellava le nostre forze. Io e Gu stavamo cercando di togliere i frammenti di proiettile dalla pancia di questo soldato non molto più giovane di noi. Il tratto finale dell'intestino del ragazzo era tutto squarciato, i nostri camici erano coperti di sangue ed escrementi. Ogni sette secondi un colpo di cannone si abbatteva lì vicino e noi ci dovevamo piegare sul corpo del giovane per proteggere la ferita dagli schizzi di terreno, e ogni volta gli eravamo abbastanza vicini da sentirlo piagnucolare e chiamare sua madre. C'erano anche altre voci, provenivano dal buio profondo oltre l'entrata del nostro bunker, voci disperate, rabbiose, che non avrebbero dovuto essere dal nostro lato del fiume. Avevamo due soldati della fanteria appostati all'entrata del bunker. Uno di loro urlò: «Spetsnaz!», e aprì il fuoco contro il buio. Sentimmo anche altri spari, senza capire se fossero dei nostri fucili o dei loro. Arrivò un altro colpo di cannone, e noi ci piegammo sopra il ragazzo morente. Il viso di Gu era solo a pochi centimetri dal mio. Il sudore gli si riversava dalla fronte. Persino alla luce fioca di una sola lanterna a cherosene potevo vedere che stava tremando ed era pallido. Guardò il paziente, poi il vano della porta, poi me, e all'improvviso disse: «Non ti preoccupare, andrà tutto bene». Ora, stiamo parlando di un uomo che non ha mai detto qualcosa di positivo in tutta la vita. Gu era un ansioso, un bisbetico nevrotico. Se aveva un mal di testa, era un tumore al cervello; se sembrava che dovesse piovere, il raccolto di quell'anno era rovinato. Questo era il suo modo di controllare la situazione, la sua strategia esistenziale per non farsi mai cogliere di sorpresa da uno sgradevole imprevisto. Ora che la realtà sembrava più terribile di ogni sua fatalistica previsione, ero sicuro che se la sarebbe data a gambe, che sarebbe fuggito a testa bassa nella direzione opposta. «Non ti preoccupare, andrà tutto bene». Per la prima volta una sua previsione si rivelò esatta. I russi non attraversarono mai il fiume e riuscimmo persino a salvare il nostro paziente. Negli anni a seguire continuai a scherzare su cosa era dovuto succedere per estorcergli un piccolo raggio di sole, e lui rispondeva sempre che ci sarebbe voluto un casino assai peggiore perché succedesse di nuovo. Adesso eravamo anziani, e qualcosa di peggio stava per succedere. Usò quell'espressione subito dopo avermi chiesto se ero armato. «No», dissi io, «perché dovrei?». Ci fu un breve silenzio, sono sicuro che altre orecchie fossero in ascolto. «Non ti preoccupare», disse lui, «andrà tutto bene». Fu allora che capii che non si trattava di un caso isolato. Chiusi la telefonata e ne feci subito un'altra a mia figlia, a Guangzhou. Suo marito lavorava per China Telecom e passava almeno una settimana al mese all'estero. Le dissi che sarebbe stata una buona idea accompagnarlo la prossima volta che partiva e che si dovevano portare dietro mia nipote e restare via il più a lungo possibile. Non ebbi tempo di spiegare: il segnale divenne disturbato non appena apparve il primo elicottero. L'ultima cosa che riuscii a dirle fu: «Non ti preoccupare, andrà tutto bene». [Kwang Jingshu fu arrestato dal ministero della Sicurezza di Stato e incarcerato senza accuse formali. Quando riuscì a evadere, l'epidemia si era già diffusa oltre i confini delle Cina.] * LHASA, REPUBBLICA POPOLARE DEL TIBET [La città più popolosa del mondo si sta ancora riprendendo dai risultati delle elezioni generali della scorsa settimana. I socialdemocratici hanno schiacciato il Partito dei Lama vincendo con una valanga di voti, e nelle strade ancora risuona lo sfrenato clamore dei festeggiamenti. Mi incontro con Nury Televaldi in un affollato caffè all'aperto. Dobbiamo urlare per sentirci al di sopra dell'euforico baccano.] Prima dell'inizio dell'epidemia il contrabbando via terra non era diffuso. Passaporti, finti autobus turistici, i contatti e la protezione dall'altra parte, procurarsi tutte queste cose richiedeva un mucchio di denaro. All'epoca, le sole due rotte redditizie erano in Thailandia e nel Myanmar. Dove vivevo io, a Kashi, l'unica possibilità era verso le ex repubbliche sovietiche. Nessuno ci voleva andare e per questo all'inizio non ero uno sheto Ero un importatore: oppio puro, diamanti grezzi, ragazze, ragazzi, qualsiasi cosa ci fosse di prezioso in quelle primitive imitazioni di paesi. L'epidemia cambiò tutto. All'improvviso eravamo assediati da richieste, e non solo da parte dei liudong renko ma anche della gente di belle speranze, come dite voi. Avevo professionisti rampanti, coltivatori privati, persino funzionari governativi. Questa era gente che aveva molto da perdere. Non gli importava la destinazione, avevano solo bisogno di uscire dal paese. Sapevate da che cosa stavano fuggendo? Avevamo sentito delle voci. Avevamo anche avuto un focolaio dell'epidemia da qualche parte a Kashi. Il governo l'aveva soffocato piuttosto velocemente. Ma noi immaginavamo, sapevamo che c'era qualcosa che non andava. Il governo non provò a bloccarvi? Ufficialmente sì. Le pene per i trafficanti furono inasprite; i posti di controllo lungo il confine furono rafforzati. Giustiziarono persino qualche shetou, in pubblico, una sorta di punizione esemplare. Chi non conosceva la vera storia, chi non la conosceva come me, poteva pensare che fossero provvedimenti efficaci. Sta dicendo che non lo erano? Sto dicendo che feci arricchire un sacco di persone: guardie doganali, burocrati, polizia, persino il sindaco. Era ancora un bel periodo per la Cina, il miglior modo di onorare la memoria del presidente Mao era vedere la sua faccia su quante più banconote da cento yuan possibile. Le cose le andavano bene. Kashi era una città in pieno boom. Credo che il novanta per cento, se non di più, di tutto il traffico via terra verso l'occidente passasse da lì, lasciando anche qualcosina per i viaggi in aereo. In aereo? Giusto qualcosina. Trasportavo i renshe per via aerea solo saltuariamente, un cargo di tanto in tanto verso il Kazakistan o la Russia. Lavoretti. Non era come a est, dove da Guangdong o Jiangsu uscivano migliaia di persone ogni settimana. Potrebbe essere più specifico? Il traffico dei rifugiati per via aerea divenne un vero affare nelle province orientali. Quelli erano clienti ricchi, si potevano permettere pacchetti viaggio prenotati e visti turistici di prima classe. Scendevano dall'aereo a Londra o a Roma, o persino a San Francisco, si registravano in albergo, uscivano per visitare la città e poi svanivano semplicemente nel nulla. Si facevano un sacco di soldi. Avrei sempre voluto buttarmi nel traffico aereo. E il contagio? Non c'era il rischio di essere scoperti? Solo in seguito, dopo il volo 575. Inizialmente non erano molti gli infetti che prendevano questi voli. Se lo facevano, erano allo stadio iniziale. Gli shetou del trasporto aereo erano molto attenti. Se uno mostrava il minimo segno di uno stadio avanzato dell'infezione, non gli si accostavano neppure. Proteggevano i loro affari. La regola aurea era che non potevi fregare i funzionari dell'immigrazione stranieri, se prima non riuscivi a fregare il tuo shetou. Bisognava avere l'aspetto e il portamento di chi è perfettamente in salute, e anche in quel caso era sempre una corsa contro il tempo. Prima del volo 575, sentii questa storia su una coppia, un uomo d'affari molto ricco e sua moglie. Lui era stato morso. Non una ferita seria, sia chiaro, ma una di quelle a "lenta propagazione", quando non vengono toccati i principali vasi sanguigni. Di sicuro credevano che ci fosse una cura in Occidente, molti degli infetti lo pensavano. A quanto pare, raggiunsero la loro stanza di albergo a Parigi proprio quando lui cominciò a peggiorare. Sua moglie provò a chiamare un dottore, ma lui glielo impedì. Aveva paura che li rimandassero indietro. Le ordinò invece di abbandonarlo, di lasciarlo subito, prima che entrasse in coma. Ho sentito dire che lei lo fece, e dopo due giorni di grugniti e confusione, il personale dell'albergo ignorò il cartello DO NOT DISTURB e irruppe nella stanza. Non so se fu così che cominciò l'epidemia a Parigi, ma potrebbe essere. Ha detto che non chiamarono un dottore, che avevano paura di essere rispediti indietro, ma allora perché cercare una cura in Occidente? Lei proprio non capisce lo stato d'animo di un profugo, non è vero? Questa gente era disperata. Erano intrappolati tra l'infezione e la possibilità di essere catturati e "curati" dal loro governo. Se un suo caro, un parente, suo figlio venisse contagiato, e se lei credesse che c'è anche solo una briciola di speranza in qualche altro paese, non farebbe qualsiasi cosa per andarci? Non vorrebbe crederci con tutte le sue forze? Ha detto che la moglie, come gli altri renshe, svanì nel nulla. È sempre stato così, anche prima dell'epidemia. Alcuni stanno con la famiglia, altri con amici. Molti di quelli più poveri dovevano lavorare per ripagare il loro bao con la mafia cinese. La maggior parte di loro semplicemente spariva nel ventre molle del paese ospitante. Le aree più disagiate? Se è così che le vuol chiamare. Quale posto migliore per nascondersi se non in quella parte della società che gli altri non vogliono neppure riconoscere? Come altro potevano scoppiare così tanti casi di epidemia nei ghetti dei paesi industrializzati? È stato detto che molti shetou propagavano il mito di una cura miracolosa in altri paesi. Alcuni. Lei? [Pausa.] No. [Altra pausa.] In che modo il volo 575 cambiò il traffico aereo di rifugiati? Furono imposte restrizioni più severe, ma solo in alcuni paesi. Gli shetou delle linee aeree erano attenti, ma erano anche pieni di risorse. Avevano questo modo di dire: «Tutte le case dei ricchi hanno un'entrata di servizio». Che significa? Se l'Europa occidentale ha rafforzato la sicurezza, passa dall'Europa orientale. Se gli Stati Uniti non ti fanno entrare, passa dal Messico. Sono sicuro che così i ricchi paesi dei bianchi si sentivano più al sicuro, anche se avevano già dei focolai all'interno dei loro confini. Questo non è il settore di mia competenza, lo tenga a mente, mi occupavo soprattutto dei trasporti di terra, e i miei paesi di destinazione erano nell'Asia centrale. Era più facile entrarci? In pratica ci pregavano di fare affari con loro. L'economia di quei paesi era così allo sfascio, e i loro funzionari così arretrati e corrotti, che addirittura ci aiutavano con i documenti in cambio di una percentuale sulla nostra tariffa. C'erano anche degli shetou, o comunque li chiamassero nel loro barbaro farfugliare, che lavoravano con noi per fare entrare i renshe attraverso le vecchie repubbliche sovietiche in paesi come l'India o la Russia, persino l'Iran, anche se non ho mai chiesto né voluto sapere dove questi renshe sarebbero finiti. Il mio lavoro terminava al confine. Procuravo i bolli per i documenti, le targhe per i veicoli, corrompevo le guardie e mi prendevo la mia parte. Ha visto molti infetti? Non all'inizio. Il decorso era troppo veloce. Non era come per i viaggi aerei. Potevano volerci settimane per raggiungere Kashi, e anche la più lunga delle incubazioni non poteva durare più di qualche giorno. Di solito i clienti contaminati si rianimavano lungo la strada, dove venivano riconosciuti e catturati dalla polizia. In seguito, quando i contagi si moltiplicarono e la polizia non riusciva più a starci dietro, cominciai a vedere molti infetti sulla mia rotta. Erano pericolosi? Raramente. Di solito la famiglia li aveva già legati e imbavagliati. Si poteva vedere qualcosa che si muoveva sui sedili di dietro della macchina, qualcosa che si contorceva debolmente sotto strati di panni o coperte pesanti. Si potevano sentire dei colpi dal bagagliaio di una macchina o, in seguito, da casse coi buchi per l'aria sul retro dei furgoni. Buchi per l'aria… davvero non sapevano cosa stava succedendo ai loro cari. Lei lo sapeva? Arrivati a quel punto sì, ma sapevo che cercare di spiegarlo a quella gente era inutile. Mi limitavo a prendere il loro denaro e li mandavo per la loro strada. Ero fortunato. Non ho mai dovuto affrontare i problemi del traffico di clandestini via mare. Era più complicato? E pericoloso. I miei colleghi delle province costiere erano gli unici a potersi trovare nell'eventualità che un infetto si liberasse e contaminasse tutto il carico. Che cosa facevano? Ho sentito parlare di diverse "soluzioni". A volte le navi si fermavano lungo una fascia costiera disabitata - non importava se non era il paese programmato, poteva essere una qualsiasi costa - e "scaricavano" i renshe infetti sulla spiaggia. Ho sentito parlare di alcuni capitani che facevano rotta verso il mare aperto e scaricavano in mare tutti quelli che semplicemente si contorcevano. Questo potrebbe spiegare i primi casi di nuotatori e subacquei che cominciarono a scomparire senza lasciare traccia, oppure perché in tutto il mondo si sentivano racconti di persone che dicevano di averli visti emergere dalle onde. Per lo meno io non ho mai dovuto vedermela con tutto questo. Ebbi in effetti un incidente, e fu questo che mi convinse che era arrivato il momento di mollare. C'era questo camion, un vecchio macinino tutto ammaccato. Si sentivano gemiti provenire dal rimorchio. Un bel po' di pugni che sbattevano contro l'alluminio. L'intero rimorchio ondeggiava da parte a parte. In cabina c'era un tizio ricchissimo di una banca di investimento di Xi'an. Aveva fatto un sacco di soldi comprando il debito delle carte di credito americane. Ne aveva abbastanza per pagare per tutta la sua parentela. Il suo completo Armani era sgualcito e strappato. Aveva segni di graffi su un lato della faccia, e nei suoi occhi c'era quel fuoco disperato che cominciavo a vedere ogni giorno di più. L'uomo che guidava aveva uno sguardo diverso, simile al mio, lo sguardo di chi pensava che forse tra poco il denaro non sarebbe più servito a molto. Gli diedi una cinquantina di bigliettoni in più e gli augurai buona fortuna. Non potevo fare altro. Dove era diretto il camion Kirghizistan. * METEORA, GRECIA [I monasteri sono costruiti su rocce ripide e inaccessibili, una serie di edifici appollaiati in cima ad alte colonne quasi verticali. Nati come efficace rifugio dai turchi ottomani, si sono in seguito rivelati un riparo altrettanto sicuro contro i morti viventi. Scale costruite dopo la guerra, soprattutto di metallo o legno e tutte facilmente retrattili, accolgono il crescente afflusso di pellegrini e di turisti. Meteora è diventata negli ultimi anni una destinazione popolare per entrambi. Alcuni vi perseguono saggezza e illuminazione spirituale, altri sono semplicemente in cerca di tranquillità. Stanley MacDonald è uno di questi altri. Veterano di quasi tutte le campagne sul suolo del suo nativo Canada, incontrò per la prima volta i morti viventi durante una guerra diversa, quando il terzo battaglione della fanteria leggera canadese della principessa Patricia era coinvolto in operazioni antidroga nel Kirghizistan.] Per favore non ci confonda con le "squadre Alfa" americane. Questo accadde molto prima che venissero schierate, prima del "Panico", prima che Israele si mettesse da solo in quarantena… non era nemmeno iniziata la prima grande epidemia a Città del Capo. Accadde proprio quando iniziò a diffondersi, quando ancora nessuno aveva compreso cosa stava per succedere. La nostra missione era strettamente convenzionale, oppio e hashish, la principale coltura da esportazione dei terroristi di tutto il mondo. Non avevamo incontrato altro in quel deserto roccioso. Trafficanti, teppisti e mercenari del posto. E non ci aspettavamo altro. Né eravamo preparati ad altro. L'entrata della grotta fu facile da trovare. L'avevamo raggiunta seguendo a ritroso la scia di sangue che portava alla carovana. Capimmo subito che c'era qualcosa di strano. Non c'erano corpi. Le tribù lasciavano sempre le loro vittime ben visibili e mutilate come avviso per gli altri. C'era molto sangue, sangue e pezzi di putrida carne marrone, ma gli unici cadaveri che trovammo erano quelli dei muli da soma. Erano stati abbattuti, ma non con armi da fuoco, uccisi in un modo che faceva pensare agli animali selvatici. Erano stati sventrati, e la loro carne era ricoperta di grandi ferite da morso. Pensammo che doveva trattarsi di cani selvatici. Quelle bestie maledette vagavano in branco per le valli, grosse e cattive come lupi artici. La cosa più inquietante era il carico, ancora tutto nelle bisacce da sella o semplicemente sparpagliato tra i cadaveri dei muli. Ora, se anche non si fosse trattato di un attacco per il territorio, ma di una semplice vendetta religiosa o tribale, nessuno abbandona 50 chili di bad brown di prima qualità, o fucili d'assalto in ottime condizioni, o costosi oggetti personali come orologi, lettori di minidisc e localizzatori GPS. La scia di sangue portava dal massacro nell'uadi al sentiero montano. Un sacco di sangue. Chiunque ne avesse perso così tanto non si sarebbe più rialzato. Solo che in qualche modo questo tizio ci era riuscito. Non era stato soccorso da nessuno. Non c'erano altre impronte. Da quello che potevamo vedere, quest'uomo aveva corso perdendo molto sangue, era caduto faccia in avanti - si vedeva ancora l'impronta della sua faccia insanguinata lasciata sulla sabbia. Non so come non era soffocato, né era morto dissanguato, era rimasto sdraiato lì per un po' di tempo, poi si era rialzato e aveva cominciato a camminare. Queste nuove impronte erano molto diverse dalle altre. Erano più affaticate, più vicine una all'altra. Il piede destro veniva trascinato, perché l'uomo aveva perso la scarpa, una vecchia, logora Nike a collo alto. I segni di trascinamento erano spruzzati di un qualche fluido. Non sangue, nessun liquido umano, ma gocce di una fanghiglia nera, dura e incrostata che nessuno di noi fu in grado di riconoscere. Seguimmo questa melma e i segni di trascinamento fino all'entrata della grotta. Nessuno aprì il fuoco, non ricevemmo nessun tipo di accoglienza. Trovammo l'entrata al tunnel incustodita e spalancata. Cominciammo a vedere subito dei corpi, uomini uccisi dalle loro stesse trappole esplosive. Sembrava che avessero cercato… di uscire… correndo. Oltre quei corpi, nella prima apertura, vedemmo il primo indizio di uno scontro a fuoco unilaterale, perché solo una parete della caverna era trivellata da colpi di armi leggere. Di fronte a quella parete c'erano gli uomini che avevano sparato. Erano stati fatti a pezzi. Gli arti, le ossa, ridotti a brandelli e rosicchiati… alcuni ancora stringevano le armi, una di queste mani recise era ancora avvinta a una vecchia Makarov. Alla mano mancava un dito. Lo trovai dall'altra parte della stanza, insieme al corpo di un altro uomo disarmato che era stato colpito centinaia di volte. Diversi proiettili gli avevano staccato la parte alta della testa. Il dito era ancora incastrato tra i denti. In ogni "stanza" della grotta si ripeteva la stessa scena. Trovammo barricate distrutte, armi buttate via. Trovammo altri corpi, o pezzi di corpi. Solo quelli intatti erano morti per spari alla testa. Trovammo carne, carne masticata e ridotta in poltiglia che fuoriusciva dalle gole e dagli stomaci dilaniati. Dalle scie di sangue, dalle impronte, dai bossoli e dalle pareti butterate si capiva che la battaglia era partita dall'infermeria. Rinvenimmo diverse brande, tutte insanguinate. In fondo alla stanza trovammo un uomo senza testa… immagino fosse un dottore, sdraiato sul terreno del pavimento accanto a una branda con lenzuola e coperte macchiate e una vecchia, logora Nike al piede sinistro. L'ultimo tunnel che controllammo era crollato per la detonazione di una trappola esplosiva. Una mano sbucava fuori dalla pietra calcarea. Si muoveva ancora. Reagii d'istinto, mi piegai in avanti, afferrai la mano, ne sentii la stretta. Come acciaio, quasi mi frantumò le dita. Tirai via la mano, cercai di fuggire. Non mi lasciò. Tirai più forte, piantai forte i piedi. Prima si liberò il braccio, poi la testa, il viso lacerato, occhi spalancati e labbra grigie, poi l'altra mano, che afferrò il mio braccio e strinse, poi vennero le spalle. Caddi indietro, e la metà superiore di quell'essere mi seguì. Dalla vita in giù era ancora bloccato sotto le rocce, ancora collegato al torace da un tratto di interiora. Si muoveva ancora, mi stava ancora graffiando, cercava di portarsi il mio braccio alla bocca. Presi la mia arma. Il colpo era angolato verso l'alto, impattò sotto il mento, nella gola, e spruzzò il cervello di quell'essere su tutto il soffitto. Ero da solo nel tunnel quando accadde. Ero l'unico testimone… [Pausa.] «Esposizione ad agenti chimici sconosciuti». Ecco cosa mi dissero giù a Edmonton, questo oppure una reazione negativa alla nostra stessa profilassi medica. E per buona misura ci buttarono dentro anche una bella dose di PTSD. Avevo solo bisogno di riposo, riposo e una "valutazione" a lungo termine… "Valutazione"… ecco cosa succede quando si tratta di problemi interni. "L'interrogatorio" è solo per il nemico. Ci insegnano come resistere al nemico, come proteggere la mente e lo spirito. Non ci insegnano come resistere a quelli che sono dalla nostra parte, specialmente quelli che cercano di "aiutarti" a vedere "la verità". Ma non furono loro a spezzarmi, mi spezzai da solo. Volevo credergli e volevo che mi aiutassero. Ero un bravo soldato, ben addestrato, esperto; sapevo cosa ero in grado di fare agli esseri umani miei simili e cosa loro potevano fare a me. Credevo di essere pronto per ogni cosa. [Guarda verso la valle, con occhi assenti.] Quale uomo sano di mente avrebbe potuto essere pronto per questo? * FORESTA PLUVIALE AMAZZONICA, BRASILE [Arrivo con gli occhi bendati, in modo da non poter rivelare l'ubicazione dei miei "ospiti". Gli estranei li chiamano Yanomami, "il popolo feroce", e non si sa se è stata questa loro presunta natura guerriera o il fatto che il loro nuovo villaggio penzoli appeso ad alberi altissimi a permettere agli Yanomami di resistere alla crisi come la maggior parte dei paesi industrializzati, se non meglio. Non è chiaro se Fernando Oliveira, l'emaciato, tossico uomo bianco "dal confine del mondo", sia loro ospite, mascotte o prigioniero.] Ero ancora un dottore, ecco cosa mi dicevo. Sì, ero ricco, e diventavo sempre più ricco, ma per lo meno il mio successo derivava dall'esecuzione di interventi medici necessari. Non mi limitavo a modellare i piccoli nasi degli adolescenti o a cucire i pintos dei sudanesi addosso a transessuali dive del pop. Ero ancora un dottore, aiutavo ancora la gente, e se era così "immorale" per il moralista e ipocrita Nord, perché i suoi cittadini continuavano a venire? Il pacco arrivò dall'aeroporto un'ora prima del paziente, in un portavivande di plastica pieno zeppo di ghiaccio. I cuori sono estremamente rari. Non come i fegati o il tessuto cutaneo, e sicuramente non come i reni che, da quando era passata la legge sul "consenso presunto", si potevano avere da quasi ogni ospedale o obitorio del paese. Vennero fatte le analisi? Per trovare cosa? Per fare delle analisi bisogna sapere cosa si sta cercando. Noi allora non sapevamo niente sulla Piaga Ambulante. Ci occupavamo di malattie convenzionali - epatite o HIV/AIDS - e non avemmo neanche il tempo di fare analisi per quelle. Perché? Perché il volo era già durato molto. Gli organi non possono essere tenuti sotto ghiaccio in eterno. Stavamo già abusando della nostra fortuna con questo cuore. Da dove era arrivato? Cina, molto probabilmente. Il mio intermediario operava a Macao. Ci fidavamo di lui. Il suo curriculum era serio. Quando ci assicurò che il pacco era "pulito", gli credetti sulla parola; dovevo. Conosceva i rischi, come me, come il paziente. Herr Muller, oltre a soffrire di disturbi al cuore convenzionali, aveva la disgrazia di essere afflitto da un difetto genetico estremamente raro, destrocardia con situs inversus. I suoi organi erano posizionati esattamente al contrario: il fegato era sul lato sinistro, le connessioni col cuore su quello destro, e così via. Può rendersi conto della situazione eccezionale che stavamo affrontando. Non avremmo potuto semplicemente trapiantare un cuore convenzionale e rigirarlo. Non funziona in questo modo. Avevamo bisogno di un altro cuore, nuovo e sano, che provenisse da un "donatore" esattamente nella stessa condizione. Dove se non in Cina potevamo trovare questo tipo di fortuna? Si trattò di fortuna? [Sorride.] E "convenienza politica". Dissi al mio intermediario di cosa avevo bisogno, gli fornii i dettagli e, come previsto, dopo tre settimane ricevetti una mail con oggetto «Abbiamo un riscontro». Così lei eseguì l'operazione. Io feci da assistente, fu il dottor Silva a eseguire l'intervento vero e proprio. Era un prestigioso cardiochirurgo che si occupava dei casi più importanti nell'ospedale israelita Albert Einstein di San Paolo. Un bastardo arrogante, anche più della media dei cardiologi. Fu un'umiliazione per me dover lavorare con… sotto… quel cazzone, che mi trattava come se fossi un praticante al primo anno. Ma cosa dovevo fare… Herr Muller aveva bisogno di un nuovo cuore e la mia casa sulla spiaggia aveva bisogno di una nuova Jacuzzi. Herr Muller non si risvegliò mai dall'anestesia. Mentre giaceva nella sala di rianimazione, pochi minuti dopo che l'avevamo ricucito, cominciarono ad apparire i primi sintomi. La temperatura, la frequenza del polso, la saturazione dell'ossigeno… Mi preoccupai, e il mio più "esperto collega" ne fu divertito. Mi disse che o era una reazione comune ai farmaci immunosoppressori, o erano le semplici, prevedibili complicazioni di un sessantasettenne sovrappeso e malato che era appena uscito da uno degli interventi più traumatici della medicina moderna. Mi chiedo come mai non mi diede anche una pacca sulla testa, il cazzone. Mi disse di andare a casa, farmi una doccia, dormire un po', magari chiamare una o due ragazze, rilassarmi. Lui sarebbe rimasto e avrebbe controllato il paziente, e mi avrebbe chiamato se ci fosse stato qualche cambiamento. [Oliveira fa una smorfia di rabbia e mastica un altro mazzetto delle misteriose foglie che sono accanto a lui.] E cosa avrei dovuto pensare? Forse erano i farmaci, l'OKT3. O forse ero solo io che mi comportavo da ansioso. Questo era il mio primo trapianto di cuore. Cosa ne sapevo? Eppure… ero così preoccupato che l'ultima cosa che volevo era dormire. Così feci quello che ogni buon dottore dovrebbe fare quando il suo paziente soffre; mi andai a divertire. Ballai, bevvi, mi feci fare cose indecenti da chissà chi o cosa. Non mi resi neanche conto che era il mio telefono a vibrare, le prime due volte. Passò almeno un'ora prima che finalmente rispondessi. Graziela, la mia segretaria, era fuori di sé. Mi disse che Herr Muller era entrato in coma da un'ora. Ero già in macchina prima che lei potesse finire la frase. C'erano trenta minuti di strada fino alla clinica e io maledissi sia Silva che me ogni secondo. Così avevo davvero un motivo per essere preoccupato! Così avevo ragione! Ego, si potrebbe dire; il fatto che avessi ragione comportava terribili conseguenze anche per me, eppure io ero entusiasta perché avevo offuscato la reputazione dell'invincibile Silva. Quando arrivai trovai Graziela che stava cercando di consolare Rosi, una delle mie infermiere, in preda all'isteria. La povera ragazza era inconsolabile. Le diedi una bella sberla su una guancia - questo la calmò - e le chiesi cosa stava succedendo. Perché c'erano macchie di sangue sul suo camice? Dov'era il dottor Silva? Perché alcuni pazienti erano fuori dalle loro stanze e che diavolo erano quei rumori di colpi violenti? Mi disse che Herr Muller era morto all'improvviso, inaspettatamente. Spiegò che stavano cercando di rianimarlo quando Herr Muller aveva aperto gli occhi e morso il dottor Silva su una mano. I due avevano cominciato a lottare; Rosi aveva cercato di intervenire, ma era stata quasi morsa anche lei. Aveva abbandonato Silva, era corsa fuori dalla stanza, e aveva chiuso la porta a chiave. Mi misi quasi a ridere. Era così assurdo. Forse Superman si era sbagliato, aveva fatto una diagnosi errata, posto che fosse possibile. Forse il paziente si era solo sollevato dal letto e, ancora intorpidito, aveva cercato di aggrapparsi al dottor Silva per raddrizzarsi. Ci doveva essere una spiegazione ragionevole… ma restava il fatto che c'era sangue sull'uniforme di Rosi e si sentivano rumori provenire dalla stanza di Herr Muller. Tornai alla macchina per prendere la pistola, più per tranquillizzare Graziela e Rosi che per me stesso. Portava con sé una pistola? Vivevo a Rio. Cosa voleva che portassi, il mio pinto? Tornai alla stanza di Herr Muller, bussai diverse volte. Non sentivo nulla. Sussurrai il suo nome e quello di Silva. Nessuno rispose. Notai del sangue che filtrava da sotto la porta. Entrai e vidi che copriva tutto il pavimento. Silva giaceva in un angolo della parete di fondo, Muller accovacciato sopra di lui con la sua grassa, pallida, pelosa schiena girata verso di me. Non riesco a ricordarmi come attirai la sua attenzione, se lo chiamai, se imprecai o se non feci altro che starmene lì in piedi. Muller si girò verso di me, con pezzi di carne sanguinolenta che gli cadevano dalla bocca spalancata. Vidi che le graffette di acciaio che gli suturavano la ferita erano state in parte strappate, e un fluido nero, denso e gelatinoso colava dalla ferita. Tremando, Muller si rimise in piedi, e barcollò rapido verso di me. Sollevai la pistola, mirando al suo nuovo cuore. Era una Desert Eagle, israeliana, grossa e vistosa, motivo per cui l'avevo scelta. Non l'avevo mai usata prima, grazie a Dio. Non ero pronto per il rinculo. Il proiettile andò a segno, facendogli letteralmente saltare in aria la testa. Fui fortunato, tutto qua, un idiota fortunato lì in piedi con una pistola fumante e un rigagnolo d'urina calda che mi scendeva lungo una gamba. E poi toccò a me venire schiaffeggiato, più volte e da Graziela, prima che mi riprendessi e chiamassi la polizia. La arrestarono? Ma che dice? Quegli agenti erano miei complici, come crede che riuscissi a ottenere quei genuini organi umani? Come crede che riuscii a sbrogliare questo casino? Sono molto bravi per queste cose. Mi aiutarono a spiegare agli altri pazienti che un maniaco omicida aveva fatto irruzione nella clinica e ucciso sia Herr Muller che il dottor Silva. Si assicurarono anche che nessuno del personale dicesse qualcosa che poteva smentire quella versione. E i corpi? Catalogarono Silva come la vittima di un probabile "dirottamento d'auto". Non so dove misero il suo corpo; forse in qualche lurida stradina della Città di Dio, con una dose di droga tagliata male giusto per rendere la storia più credibile. Spero che si siano limitati a bruciarlo, o seppellirlo… ben sottoterra. Crede che lui… Non lo so. Il suo cervello era intatto quando morì. Se non era in un sacco per cadaveri… se il terreno era abbastanza morbido. Quanto gli ci sarebbe voluto per scavare e uscire fuori? [Mastica un'altra foglia, offrendomene un po'. Io rifiuto.] E il signor Muller? Nessuna spiegazione, né alla sua vedova né all'ambasciata austriaca. Solo un altro turista rapito, che era stato imprudente in una città pericolosa. Non so se Frau Muller abbia mai creduto alla storia, o se abbia mai provato a fare ulteriori indagini. Probabilmente non si è mai resa conto della dannata fortuna che aveva avuto. In che senso fortuna? Sta scherzando? E se non si fosse rianimato nella mia clinica? E se fosse riuscito a tornare a casa? Una cosa del genere è possibile? Certo! Ci pensi. Siccome l'infezione era partita dal cuore, il virus aveva un accesso diretto al suo sistema circolatorio, quindi probabilmente aveva raggiunto il cervello pochi secondi dopo essere stato trapiantato. Pensi ora a un altro organo, un fegato o un rene, o addirittura una sezione di innesto cutaneo. Serve molto più tempo, soprattutto se il virus è presente solo in piccole quantità. Ma il donatore… Non c'è bisogno che sia un individuo completamente rianimato. E se si tratta di qualcuno appena contaminato? L'infezione potrebbe non aver ancora saturato del tutto l'organo. Potrebbe anche essercene una traccia infinitesimale. Una volta messo quell'organo in un altro corpo, potrebbero volerci giorni, settimane, prima che l'infezione riesca a raggiungere il flusso sanguigno. A quel punto il paziente potrebbe già essere in piena ripresa, felice e in salute e con una vita normale. Ma chiunque rimuova l'organo… …forse non sa cosa sta maneggiando. Io non lo sapevo. Eravamo all'inizio, quando ancora nessuno sapeva niente. E anche se qualcuno sapeva, come alcuni elementi nell'esercito cinese… vogliamo parlare di immoralità? Anni prima dell'epidemia facevano miliardi con gli organi dei prigionieri politici giustiziati. Crede che qualcosa come un piccolo virus li avrebbe fermati dal ciucciare quella tetta d'oro? Ma come… Si asporta il cuore non molto dopo la morte della vittima… magari quando è ancora viva… facevano così, sa, asportavano organi viventi per garantire la loro freschezza… lo si infila in un contenitore pieno di ghiaccio, lo si mette su un aereo per Rio… la Cina era il maggiore esportatore di organi umani del mercato mondiale. Chissà quante cornee infette, quante ghiandole pituitarie… madre di Dio… chissà quanti reni infetti avevano immesso nel mercato globale. E questo limitandoci agli organi! Vogliamo parlare degli ovuli "donati" dalle prigioniere politiche, dello sperma, del sangue? Crede che l'immigrazione sia stato il solo modo con cui l'infezione è dilagata in tutto il pianeta? I primi casi non furono tutti cittadini cinesi. Come si spiegano tutte quelle storie di persone che all'improvviso morivano per cause misteriose e poi si rianimavano senza neanche essere state morse? Perché così tanti focolai partirono dagli ospedali? I clandestini cinesi non andavano in ospedale. Sa quante migliaia di persone si fecero trapianti illegali negli anni che portarono al Grande panico? Se anche il dieci per cento di loro fu contaminato, se anche solo l'uno per cento… Ha delle prove per questa teoria? No… ma questo non significa che non sia valida! Quando penso a quanti trapianti ho eseguito, tutti quei pazienti dall'Europa, dal mondo arabo, persino dai moralistici Stati Uniti. Pochi di voi yankee chiedevano da dove veniva il nuovo rene o il pancreas, che fosse di qualche ragazzo di strada della Città di Dio o di qualche sfortunato studente rinchiuso in una prigione politica cinese. Non lo sapevate, non ve ne importava. Vi limitavate a firmare i vostri traveler's cheque, andavate sotto i ferri, poi tornavate a casa a Miami, a New York o chissà dove. Ha mai provato a rintracciare questi pazienti, ad avvisarli? No, mai. Stavo cercando di riprendermi da uno scandalo, di ricostruire la mia reputazione, la mia clientela, il mio conto in banca. Volevo dimenticare cosa era successo, non indagare oltre. Quando mi resi conto del pericolo, stava già grattando alla mia porta. * PORTO DI BRIDGETOWN, BARBADOS, FEDERAZIONE DELLE INDIE OCCIDENTALI [Mi era stato detto di aspettarmi una nave con alberatura alta, anche se le "vele" della is Imfingo erano le quattro turbine eoliche verticali che spuntavano dallo scafo slanciato del trimarano. Quelle turbine sono accoppiate ad altrettante serie di celle combustibili che usano delle PEM, o Proton Exchange Membrane, membrane scambiatrici di protoni, un dispositivo tecnologico che converte l'acqua del mare in elettricità; è quindi facile capire che il prefisso IS, "Infinity Ship", indica una nave a moto perpetuo. Sebbene queste imbarcazioni vennero salutate come l'indiscusso futuro dei trasporti marittimi, di solito battono solo bandiere governative. Ma la Imfingo è di proprietà e gestione privata. Jacob Nyathi è il capitano.] Sono nato quasi insieme al nuovo Sudafrica post-apartheid. In quei giorni di euforia, il nuovo governo promise non solo la democrazia di "un uomo, un voto", ma anche lavoro e case per tutto il paese. Mio padre pensò che sarebbe successo tutto subito. Non capiva che erano traguardi a lungo termine, da raggiungere con anni - generazioni - di duro lavoro. Pensava che se avessimo abbandonato il nostro bantustan tribale e ci fossimo trasferiti in città, avremmo trovato lì pronti ad aspettarci una nuova casa e lavori ben pagati. Mio padre era un uomo semplice, un lavoratore a giornata. Non posso biasimarlo per la mancanza di una cultura scolastica, per il sogno di una vita migliore per la sua famiglia. E così ci stabilimmo a Khayelitsha, una delle quattro principali township di Città del Capo. Fu una vita di dolorosa, disperata, umiliante povertà. Fu la mia infanzia. Quella notte stavo camminando verso casa dalla fermata dell'autobus. Erano circa le cinque del mattino e avevo appena terminato il turno di cameriere al T.G.I. Friday's a Victoria Wharf. Era stata una buona serata. Le mance erano state alte e le notizie dal Tri Nations erano sufficienti a far sentire al settimo cielo qualsiasi sudafricano. Gli Springboks stavano travolgendo gli All Blacks… di nuovo! [Sorride al ricordo.] Forse furono quei pensieri che sulle prime mi distrassero o forse ero solo stanco morto, fatto sta che il mio corpo reagì d'istinto prima ancora che io potessi percepire coscientemente gli spari. Le sparatorie non erano insolite, non nel mio quartiere, non a quei tempi. "Un uomo, una pistola", era quello il motto della mia vita a Khayelitsha. Come un veterano di guerra, sviluppavi capacità di sopravvivenza quasi genetiche. Le mie erano affilate come un rasoio. Mi accucciai, cercando di localizzare quel rumore, e allo stesso tempo di trovare il riparo più resistente dietro il quale nascondermi. La maggior parte delle case erano baracche improvvisate, scarti di legname o lamiera ondulata, o semplici fogli di plastica attaccati a travi che stavano appena in piedi. Il fuoco devastava queste casupole almeno una volta l'anno, e le pallottole ci passavano attraverso come fossero d'aria. Scattai e mi accucciai dietro un negozio di barbiere, che era stato ricavato da un container per automobili. Non era l'ideale, ma per qualche secondo poteva andare, giusto il tempo di rintanarsi e aspettare la fine degli spari. Ma la fine non arrivò. Pistole, fucili a pompa, e quel frastuono che non dimentichi mai, quel rumore che ti fa capire subito che qualcuno ha un Kalashnikov. La sparatoria andò avanti troppo tempo per essere solo un ordinario scontro tra bande. C'erano strilli e urla. Cominciai ad avvertire odore di fumo. Sentii i rumori tipici di una folla agitata. Diedi un'occhiata da dietro un angolo del container. Decine di persone, molte delle quali in pigiama o camicia da notte, e tutte che urlavano «Fuggite! Andate via! Stanno arrivando!». Nelle case intorno a me si accendevano le lampade, le facce sbucavano fuori dalle baracche. «Che succede?», chiedevano. «Chi sta arrivando?». Queste erano le facce giovani. I più anziani… loro cominciarono subito a fuggire. Avevano un istinto di sopravvivenza diverso, un istinto nato in un periodo in cui erano schiavi nel loro stesso paese. In quei giorni tutti sapevano chi erano "loro" e se "loro" stavano arrivando non potevi fare altro che fuggire e pregare. Lei fuggì? Non potevo. La mia famiglia, mamma e due sorelline, vivevano a poche "porte" dalla stazione di Radio Zibonele, proprio da dove la folla stava fuggendo. Non ragionai. Fui stupido. Sarei dovuto tornare indietro facendo il giro, dovevo trovarmi un viottolo o una strada tranquilla. Provai a farmi largo tra la folla, spingendo nella direzione opposta. Pensavo di poter procedere lungo i fianchi delle baracche. Qualcuno mi fece cadere addosso a una di quelle catapecchie, contro una parete di plastica che mi sommerse quando l'intera struttura crollò. Ero intrappolato, non riuscivo a respirare. Qualcuno mi calpestò, mi schiacciò la testa nel terreno. Mi liberai con uno scrollone, mi dimenai e rotolai sulla strada. Ero ancora steso a faccia in giù quando li vidi: dieci o quindici, che si stagliavano contro il fuoco delle baracche incendiate. Non potevo distinguere le loro facce, ma sentivo quei loro versi lamentosi. Barcollavano, chiaramente diretti verso di me, con le braccia alzate. Mi misi in piedi, mi girava la testa, sentivo dolore in tutto il corpo. D'istinto cominciai a indietreggiare, raggiungendo T'entrata" della capanna più vicina. Qualcosa mi afferrò da dietro, mi tirò il colletto, strappò la stoffa. Girai su me stesso, mi spostai di lato e scalciai con forza. Era grosso, più grosso di me, e qualche chilo più pesante. Sul davanti della camicia bianca gli colava un fluido nero. Un coltello gli sporgeva dal petto, incastrato tra le costole e affondato fino al manico. Il brandello del mio colletto, che era stretto tra i suoi denti, cadde quando lui spalancò la mascella. Grugnì. Scattò in avanti. Provai a schivarlo. Mi afferrò il polso. Sentii l'osso che scricchiolava, e una fitta di dolore mi percorse il braccio. Caddi in ginocchio, provai a rotolare via e a farlo cadere. Finii con la mano contro una pentola pesante. La presi e sferrai un colpo violento. La pentola gli sfondò la faccia. Attaccai di nuovo, e ancora, colpendogli il cranio finché non si spaccò e il cervello mi schizzò sui piedi. Lui cadde. Mi liberai proprio mentre un altro di loro arrivava all'entrata. Questa volta la fragilità di quella struttura fu dalla mia parte. Sfondai con un calcio la parete posteriore e me la svignai facendo crollare l'intera capanna. Fuggii, senza sapere neppure dove andavo. Era un incubo di baracche e fuoco e mani protese, e tutto mi sfrecciava accanto. Entrai di corsa in una baracca dove una donna era nascosta in un angolo. I suoi due figli erano rannicchiati contro di lei, piangevano. «Vieni con me!», dissi. «Per favore, vieni, dobbiamo andare!». Tesi le mani, mi avvicinai a lei. Tirò i bambini indietro, brandendo un cacciavite affilato. I suoi occhi erano spalancati, terrorizzati. Potevo sentire dei suoni dietro di me… spazzavano via le baracche, le buttavano per aria e continuavano ad arrivare. Passai dalla lingua xhosa all'inglese. «Per favore», la supplicai, «dovete fuggire!». Feci per tirarla su, ma lei mi pugnalò la mano. La lasciai lì. Non sapevo che altro fare. È ancora nei miei ricordi, quando dormo o magari a volte quando chiudo gli occhi. A volte è mia madre, e i bambini che piangono sono le mie sorelline. Più avanti vidi una luce intensa, filtrava tra le crepe delle baracche. Corsi più forte che potevo. Urlai per richiamare l'attenzione di quella gente. Ero senza fiato. Mi schiantai contro la parete di una baracca e mi ritrovai all'improvviso in campo aperto. I fari erano accecanti. Sentii qualcosa colpirmi con violenza alla spalla. Persi i sensi prima ancora di cadere a terra. Mi risvegliai in un letto al Groote Schuur Hospital. Non avevo mai visto l'interno di un reparto come quello. Era così bianco e pulito. Pensai che forse ero morto. I farmaci, ne sono sicuro, contribuirono a darmi quella sensazione. Non avevo mai provato alcun tipo di droghe prima, né avevo mai toccato un goccio d'alcol. Non volevo finire come molti nel mio quartiere, come mio padre. Tutta la vita avevo lottato per restare pulito, e ora… La morfina, o qualsiasi altra cosa mi avessero iniettato, era deliziosa. Non mi importava di nulla. Non mi importò quando mi dissero che la polizia mi aveva sparato alla spalla. Vidi l'uomo nel letto accanto al mio, che venne freneticamente portato via non appena smise di respirare. Non mi importò neanche quando li sentii parlare dell'epidemia di "rabbia". Chi ne stava parlando? Non lo so. Come ho detto, ero completamente andato. Mi ricordo solo voci nel corridoio fuori del mio reparto, voci alte che discutevano animosamente. «Quella non era rabbia!», strepitò uno di loro. «La rabbia non fa questo alle persone!». Poi… qualcos'altro… e poi: «Bene, che accidenti suggerisci di fare? Ne abbiamo già una quindicina solo al piano di sotto! Chissà quanti altri ce ne sono ancora lì fuori!». E buffo, mi ripeto continuamente quella conversazione nella testa, mi chiedo cosa avrei dovuto pensare, sentire, fare. Passò molto tempo prima che tornassi lucido, prima che mi svegliassi e affrontassi l'incubo. * TEL AVIV, ISRAELE [Jurgen Warmbrunn va pazzo per la cucina etiope, è per questo che ci incontriamo al ristorante Falasha. Con la sua luminosa pelle rosata e le folte sopracciglia bianche, scompigliate proprio come i suoi capelli alla Einsteinn, lo si potrebbe scambiare per uno scienziato pazzo o un professore universitario. Non è né l'uno né l'altro. Pur non avendo mai rivelato quali funzioni svolgesse, e forse svolge ancora, per conto del servizio segreto israeliano, ammette apertamente che in un determinato periodo della sua vita lo si sarebbe potuto definire "una spia".] La maggior parte delle persone non crede che certe cose possano succedere finché non succedono. Non è stupidità o debolezza, è solo la natura umana. Non biasimo nessuno per questa incredulità. Non pretendo affatto di essere più intelligente o migliore degli altri. Credo che in realtà si riduca tutto alla casualità della nascita. A me è capitato di nascere in mezzo a persone che vivono nella costante paura dell'estinzione. È parte della nostra identità, parte della nostra mentalità, e ci ha insegnato attraverso prove ed errori orribili a stare sempre in guardia. Il primo avvertimento sulla piaga mi venne dai nostri amici e clienti giù a Taiwan. Si lamentavano del nostro nuovo programma per decrittare il software. A quanto pare non riusciva a decodificare alcune e-mail partite dalla Repubblica Popolare Cinese, o per lo meno le decodificava così male che il testo risultava incomprensibile. Io sospettavo che il problema non fosse nel software ma nei messaggi tradotti. I rossi del continente… credo che non fossero più rossi ma… cosa si può pretendere da un vecchio? I rossi avevano la pessima abitudine di usare troppi computer diversi, di troppe produzioni e paesi diversi. Prima di suggerire questa teoria a Taipei, pensai che forse era una buona idea ricontrollare di persona i messaggi in codice. Fui sorpreso di scoprire che i singoli caratteri erano perfettamente decodificati. Ma il testo in sé… aveva a che fare con una nuova epidemia virale che prima eliminava la vittima, quindi rianimava il cadavere trasformandolo in una specie di berserk, un mutante omicida. Naturalmente pensai che non fosse vero, soprattutto perché solo poche settimane dopo cominciò la crisi nello stretto di Taiwan e a un tratto cessò ogni messaggio che riguardava i cadaveri killer. Sospettai che ci fosse un secondo livello di codifica, un codice all'interno di un codice. Era una procedura abbastanza diffusa, che risale agli albori della comunicazione umana. Naturalmente i rossi non si riferivano a corpi morti veri e propri. Doveva trattarsi di un nuovo sistema di armi o un piano di guerra ultra segreto. Lasciai perdere quella faccenda, cercai di dimenticarmene. Però, come era solito dire uno dei vostri grandi eroi nazionali, "il mio senso di ragno pizzicava". Non molto dopo, al ricevimento per il matrimonio di mia figlia, mi ritrovai a parlare con uno dei docenti di mio genero all'università ebrea. Quell'uomo era un chiacchierone e aveva bevuto un po' troppo. Vaneggiava su un suo cugino che stava facendo non so quale lavoro in Sudafrica e gli aveva raccontato certe storie sui golem. Ha presente il Golem, la vecchia leggenda su un rabbino che soffia la vita in una statua inanimata? Mary Shelley rubò l'idea per il suo Frankenstein. All'inizio non dissi nulla, mi limitai ad ascoltare. L'uomo continuò a blaterare su come questi golem non erano fatti d'argilla, né erano docili e ubbidienti. Non appena menzionò corpi umani che si rianimavano, chiesi il numero del cugino. Venne fuori che era stato a Città del Capo in uno di questi "Adrenaline Tours", credo che si trattasse di dar da mangiare agli squali. [Ruota gli occhi.] A quanto pare lo squalo lo aveva accontentato, un bel morso proprio sul culo, e per questo era ricoverato al Groote Schuur Hospital quando vennero portate le prime vittime della township di Khayelitsha. Non aveva visto di persona nessuno di questi pazienti, ma il personale gli aveva raccontato storie a sufficienza per riempire il mio vecchio dittafono. Io poi presentai quelle storie ai miei superiori, insieme alle e-mail cinesi decrittate. E fu allora che beneficiai direttamente delle condizioni particolari del nostro precario sistema di sicurezza. Nell'ottobre del 1973, quando gli arabi ci attaccarono a sorpresa buttandoci quasi nel Mediterraneo, avevamo tutti i rapporti dell'intelligence, tutti i segnali di allarme, e ci eravamo semplicemente "distratti". Non avevamo neppure preso in considerazione l'eventualità di un assalto convenzionale a oltranza coordinato da più nazioni, soprattutto non durante la più sacra delle nostre festività. La chiami pure stagnazione, rigidità, o imperdonabile mentalità da gregge. Si immagini un gruppo di persone che fissano tutte una scritta su un muro, e si congratulano a vicenda per come hanno letto le parole correttamente. Ma dietro a questo gruppo c'è uno specchio la cui immagine mostra il vero messaggio di quella scritta. Nessuno guarda lo specchio. Nessuno pensa che sia necessario. Bene, dopo aver quasi permesso agli arabi di finire quello che aveva cominciato Hitler, ci rendemmo conto che quell'immagine speculare non solo era necessaria, ma doveva caratterizzare per sempre la nostra politica nazionale. Dal 1973 in poi se nove analisti dell'intelligence giungevano alla stessa conclusione, era dovere del decimo non essere d'accordo. Non importa quanto una possibilità possa essere inverosimile o esagerata, uno deve sempre scavare più a fondo. Se la centrale nucleare di un paese vicino può essere usata per la produzione di plutonio adatto all'utilizzo bellico, tu scavi; se girano voci di un dittatore che sta costruendo un cannone così grande da poter lanciare proiettili all'antrace da un paese all'altro, tu scavi; e se c'è anche la minima possibilità che i cadaveri comincino a rianimarsi diventando fameliche macchine di morte, tu scavi e scavi fino a trovare la verità assoluta. Ed ecco cosa feci io, scavai. All'inizio non fu facile. Con la Cina fuori dai giochi… la crisi di Taiwan aveva messo fine a ogni raccolta di informazioni segrete… mi erano rimaste davvero poche fonti. Per lo più quelle storie erano sciocchezze, soprattutto quelle che giravano su Internet; zombi dallo spazio e dall'Area 51… a proposito, com'è che il vostro paese ha questa fissazione per l'Area 51? Dopo un po' cominciai a scoprire informazioni più utili: casi di "rabbia" simili a quelli di Città del Capo… la chiamarono "rabbia africana" solo in seguito. Scoprii le valutazioni psicologiche di alcune truppe di montagna canadesi appena tornate dal Kirghizistan. Trovai il blog di un'infermiera brasiliana che raccontava ai suoi amici tutti i dettagli sull'omicidio di un cardiochirurgo. La maggior parte delle mie informazioni venivano dall'Organizzazione Mondiale della Sanità. L'ONU è un capolavoro burocratico, tutti quei dati preziosissimi sepolti sotto montagne di rapporti non letti. Trovai incidenti in ogni parte del mondo, tutti liquidati con spiegazioni "plausibili". Questi casi mi permisero di mettere insieme un mosaico coerente della nuova minaccia. I soggetti in questione erano in effetti morti, erano ostili, e il loro numero stava innegabilmente crescendo. Feci anche una scoperta molto incoraggiante: come porre fine alla loro esistenza. Colpendo il cervello. [Ridacchia.] Oggi ne parliamo come fosse una qualche magia, come l'acqua santa o una pallottola d'argento, ma perché la distruzione del cervello non dovrebbe essere l'unico modo di eliminare queste creature? Non è forse l'unico modo di eliminare anche noi? Intende gli esseri umani? [Annuisce.] Non è questo che siamo? Semplicemente un cervello tenuto in vita dalla macchina complessa e vulnerabile che chiamiamo corpo? Il cervello non può sopravvivere se anche una sola parte di questa macchina viene distrutta o privata di sostanze necessarie come il cibo o l'ossigeno. Questa è la sola differenza scientifica tra noi e i "non morti". Il loro cervello non ha bisogno di un sistema di supporto per sopravvivere, così è necessario attaccare l'organo stesso. [La mano destra, nell'atto di imitare una pistola, sale a sfiorare la tempia.] Una soluzione semplice, ma solo dopo aver riconosciuto l'esistenza del problema! Visto quanto rapidamente la piaga si stava diffondendo, pensai che fosse prudente cercare conferme dalla cerchia dei servizi segreti degli altri paesi. Paul Knight era mio amico da tanto, sin dai tempi di Entebbe. L'idea di usare una copia della Mercedes nera di Amin… l'aveva avuta lui. Paul si era dimesso dal servizio governativo subito prima delle "riforme" della sua agenzia, ed era andato a lavorare per una ditta di consulenze private a Bethesda, nel Maryland. Quando lo andai a trovare, a casa sua, scoprii con stupore che non solo aveva lavorato sul mio stesso progetto, nel tempo libero naturalmente, ma che il suo fascicolo era spesso e pesante quasi quanto il mio. Passammo tutta la notte in piedi leggendo le reciproche scoperte. Nessuno dei due parlava. Credo che non fossimo nemmeno consapevoli uno della presenza dell'altro, o del mondo intorno a noi, c'erano solo le parole davanti ai nostri occhi. Finimmo quasi contemporaneamente, e il cielo a est aveva appena cominciato a schiarirsi. Paul girò l'ultima pagina, poi mi guardò e, con grande praticità, disse: «Una brutta situazione, eh?». Feci cenno di sì, e anche lui. Poi continuò: «Allora che vogliamo fare?». E fu così che scriveste il rapporto Warmbrunn-Knight. Vorrei che la gente la smettesse di chiamarlo così. C'erano altri quindici nomi su quel rapporto: virologi, agenti segreti, analisti militari, giornalisti, persino un osservatore delle Nazioni Unite che stava monitorando le elezioni a Giakarta quando scoppiò la prima epidemia in Indonesia. Ognuno di loro, uomo o donna, era un esperto nel suo campo, ognuno era giunto alla stessa conclusione prima di essere contattato da noi. Il nostro rapporto era lungo meno di cento pagine. Era conciso, molto dettagliato e conteneva tutto quello che ritenevamo necessario per assicurarci che questa epidemia non raggiungesse proporzioni globali. So che al piano di guerra sudafricano è stato tributato un gran credito, e giustamente, ma se più persone avessero letto il nostro rapporto e si fossero impegnate ad attuare le nostre raccomandazioni, allora forse non ci sarebbe neppure stato bisogno di quel piano. Ma alcune persone lo lessero il vostro rapporto, e lo seguirono. Il suo stesso governo… A stento, e guardi cos'è costato. * BETLEMME, PALESTINA [Con il suo aspetto da duro e il fascino raffinato, Saladin Kader potrebbe essere una star del cinema. È affabile ma mai ossequioso, sicuro di sé ma mai arrogante. È docente di urbanistica alla Khalil Gibran University e, naturalmente, è la passione di tutte le sue studentesse. Sediamo sotto la statua dell'uomo che ha dato il nome all'università. Come ogni altra cosa in quella che è una delle città più ricche del Medio Oriente, il bronzo lucidato della scultura brilla al sole.] Sono nato e cresciuto a Kuwait City. La mia fu una delle poche famiglie "fortunate" a non essere espulse dopo il 1991, quando Arafat si schierò con Saddam contro il mondo. Non eravamo ricchi, ma comunque non ce la passavamo male. Stavo bene, si potrebbe persino dire che vivevo nella bambagia, e si vedeva, oh, se si vedeva, dal mio modo di comportarmi. Guardavo le trasmissioni di Al Jazeera da dietro il bancone di Starbucks dove lavoravo ogni giorno dopo la scuola. Era l'ora di punta del pomeriggio e il locale era pieno. Avrebbe dovuto sentire che putiferio, i fischi e le urla di disapprovazione. Sono sicuro che il nostro baccano fu pari a quello della seduta dell'Assemblea Generale. Chiaramente pensammo, come tutti gli altri, che si trattasse di una bugia sionista. Quando l'ambasciatore israeliano annunciò all'Assemblea Generale dell'ONU che il suo paese stava per mettere in atto una politica di "quarantena volontaria", che avrei dovuto pensare? Dovevo davvero credere alla sua folle storia, credere che la rabbia africana era in realtà una nuova piaga che trasformava i cadaveri in cannibali assetati di sangue? Come si può credere a una tale follia, soprattutto quando viene dal tuo peggior nemico? Non ascoltai neanche la seconda parte del discorso di quel ciccione bastardo, la parte in cui si offriva asilo, incondizionato, a ogni ebreo nato all'estero, a ogni straniero figlio di genitori nati in Israele, a ogni palestinese che viveva negli ex territori occupati, a ogni palestinese la cui famiglia in passato aveva vissuto tra i confini israeliani. La mia famiglia rientrava in quest'ultimo gruppo, i profughi della guerra di aggressione sionista del '67. Su consiglio dei capi dell'OLP, eravamo fuggiti dal nostro villaggio credendo di poterci tornare non appena i nostri fratelli egiziani e siriani avessero cacciato gli ebrei in mare. Io non ero mai stato in Israele, il paese che di lì a poco sarebbe stato assorbito nel nuovo Stato della Palestina Unificata. Che cosa pensava che ci fosse dietro lo stratagemma israeliano? Ecco quello che pensavo: i sionisti sono appena stati cacciati fuori dai territori occupati, dicono di averli lasciati volontariamente, come col Libano, e più di recente con la Striscia di Gaza, ma in realtà, proprio come in passato, sapevamo di essere stati noi a cacciarli. Sanno che il prossimo colpo, il colpo finale, distruggerà quella atrocità illegale che chiamano paese, e per prepararsi a quel colpo finale stanno cercando sia di arruolare ebrei stranieri come carne da macello sia… sia - credevo di essere così intelligente per aver capito anche questo - di rapire il maggior numero di palestinesi possibile per usarli come scudi umani! Avevo tutte le risposte. E chi non ce le ha, a diciassette anni? Mio padre non era molto convinto delle mie geniali intuizioni geopolitiche. Faceva il custode all'Amiri Hospital. Era di servizio la notte in cui all'ospedale arrivarono i primi casi di rabbia africana. Non aveva visto personalmente i corpi alzarsi dai tavoli per l'autopsia o il massacro di pazienti e guardie di sicurezza in preda al panico, ma aveva assistito alle conseguenze, e gli era bastato per convincersi che restare in Kuwait era un suicidio. Aveva deciso di andarsene il giorno stesso della dichiarazione di Israele. Deve essere stato difficile per lei. Era una blasfemia! Provai a farlo ragionare, a convincerlo con la mia logica da adolescente. Gli mostravo le immagini di Al Jazeera, le immagini che venivano dalla nuova Cisgiordania palestinese; le celebrazioni, le manifestazioni. Solo un cieco non avrebbe capito che la liberazione definitiva era a un passo. Gli israeliani si erano ritirati da tutti i territori occupati e si stavano preparando a evacuare Al Quds, quella che loro chiamano Gerusalemme! Tutte le lotte tra le fazioni, la violenza tra le nostre varie organizzazioni di resistenza, sapevo che sarebbe tutto finito quando ci fossimo uniti per il colpo finale contro gli ebrei. Mio padre non riusciva a capirlo? Non si rendeva conto che, nel giro di qualche anno, di qualche mese, saremmo davvero tornati nella nostra patria, questa volta come liberatori, e non come profughi? Come fu risolto il vostro disaccordo? "Risolto", che grazioso eufemismo. Fu "risolto" dopo la seconda ondata dell'epidemia, la più grande ad Al Jahrah. Mio padre aveva appena lasciato il lavoro, aveva chiuso il nostro conto in banca, per quello che c'era… avevamo fatto le valigie, avevamo confermato i biglietti prenotati online. La tv sbraitava a tutto volume in sottofondo, la polizia antisommossa aveva preso d'assalto l'entrata principale di una casa. Non si vedeva a cosa stessero sparando, all'interno di quell'abitazione. Il rapporto ufficiale accusava della violenza "gli estremisti filo-occidentali". Io e mio padre stavamo litigando, come sempre. Lui cercava di convincermi di ciò che aveva capito in ospedale, e cioè che quando i nostri leader avessero riconosciuto l'esistenza del pericolo per noi sarebbe stato troppo tardi. Io, chiaramente, mi beffavo della sua pavida ignoranza, della sua volontà di abbandonare "La Lotta". Che altro mi potevo aspettare da un uomo che aveva passato tutta la vita a strofinare gabinetti in un paese che trattava la nostra gente appena un po' meglio dei lavoratori filippini? Aveva perso le sue prospettive, la sua dignità. I sionisti offrivano la vuota promessa di una vita migliore, e lui ci si avventava come un cane sugli avanzi del pasto. Mio padre provò, con tutta la pazienza possibile, a farmi capire che non aveva per Israele più amore di quanto ne avesse il più acceso militante dei martiri di Al Aqsa, ma che gli sembrava l'unico paese che si stesse preparando attivamente per la tempesta in arrivo, di sicuro l'unico che avrebbe così liberamente accolto e protetto la nostra famiglia. Gli risi in faccia. Quindi lanciai la bomba: gli dissi che avevo già trovato un sito web dei Figli di Yassin e che stavo solo aspettando una mail da un reclutatore che pareva operasse proprio a Kuwait City. Dissi a mio padre che lui poteva anche andare a fare la puttana dei giudei se voleva, ma la prossima volta che ci saremmo visti sarebbe stato quando l'avrei tirato fuori da un campo d'internamento. Ero davvero orgoglioso di quelle parole, pensavo fossero molto eroiche. Lo fissai con sguardo truce, mi alzai da tavola, e feci la mia dichiarazione finale: «Davanti ad Allah non ci sono bestie peggiori di coloro che sono miscredenti!». La mia famiglia, a tavola per la cena, ammutolì. Mia madre abbassò lo sguardo, le mie sorelle si guardarono l'un l'altra. Si sentiva solo la tv, le frenetiche parole dell'inviato sul posto che diceva a tutti di restare calmi. Mio padre non era grosso. All'epoca, immagino che io fossi addirittura più alto di lui. Non era neanche irascibile; non credo che avesse mai alzato la voce. Vidi qualcosa nei suoi occhi, qualcosa che non riconobbi, e poi all'improvviso mi fu addosso, un vortice di fulmini che mi scaraventò contro il muro, mi diede una sberla così forte da farmi fischiare l'orecchio sinistro… «Tu VERRAI con noi!», mi urlò afferrandomi per le spalle e continuando a sbattermi contro la misera parete di cartongesso. «Io sono tuo padre! TU MI OBBEDIRAI!». Il secondo schiaffo mi fece vedere tutto bianco, «TU PARTI CON QUESTA FAMIGLIA OPPURE NON USCIRAI VIVO DA QUESTA STANZA!». E ancora mi strinse e sbatté al muro, mi schiaffeggiò e urlò. Non capivo da dove fosse spuntato quest'uomo, questo leone che aveva sostituito la mia docile, fragile imitazione di genitore. Un leone che proteggeva i suoi cuccioli. Sapeva che la paura era l'unica arma che gli era rimasta per salvarmi la vita, e se non avevo paura della minaccia rappresentata dalla piaga, allora, dannazione, avrei avuto paura di lui! Funzionò? [Ride.] Alla fine diventai comunque una specie di martire, credo che piansi per tutto il viaggio fino al Cairo. Cairo? Non c'erano voli diretti per Israele dal Kuwait, neanche dall'Egitto da quando la Lega Araba aveva imposto il suo embargo. Dovemmo volare dal Kuwait al Cairo, quindi prendemmo un autobus che attraversava il deserto del Sinai fino a Taba. Quando raggiungemmo il confine, vidi il Muro per la prima volta. Era ancora incompleto, nude travi d'acciaio che si ergevano da fondamenta in calcestruzzo. Sapevo dell'infame "recinto di sicurezza" - quale cittadino del mondo arabo non lo sapeva? - ma avevo sempre creduto che circondasse solo la Cisgiordania e la Striscia di Gaza. Lì fuori, nel mezzo di quell'arido deserto, confermava solo la mia teoria che gli israeliani si aspettavano un attacco lungo tutto il confine. Bene, pensai. Gli egiziani hanno finalmente ritrovato le palle. A Taba ci fecero scendere dall'autobus e ci dissero di camminare, in fila per uno, davanti a delle gabbie che contenevano cani molto grossi e dall'aspetto feroce. Passavamo uno alla volta. Una guardia di confine, un nero africano pelle e ossa - non sapevo che ci fossero ebrei neri - allungava una mano. «Fermo lì!», diceva, in un arabo appena comprensibile. Poi: «Vai, forza!». L'uomo davanti a me era vecchio. Aveva una lunga barba bianca e si appoggiava a un bastone. Quando passò accanto ai cani, questi impazzirono, presero ad abbaiare e ringhiare, si lanciavano contro le sbarre delle gabbie e le mordevano. In un istante, due tipi grossi in abiti civili furono accanto al vecchio, gli dissero qualcosa in un orecchio e lo scortarono via. Vidi che l'uomo era ferito. La sua dishdasha era strappata su un fianco e macchiata di sangue marrone. Quegli uomini non erano certo dottori, però, e il furgone nero privo di contrassegni al quale lo scortarono non era certo un'ambulanza. Bastardi, pensai, mentre la famiglia del vecchio piangeva guardandolo allontanarsi. Eliminano quelli troppo malati e vecchi per essere sfruttati. Poi toccò a noi subire l'ordalia del passaggio tra le gabbie coi cani. Non abbaiarono contro di me, né contro gli altri della mia famiglia. Mi sembra di ricordare che uno addirittura scodinzolò quando mia sorella allungò una mano… L'uomo dopo di noi, tuttavia… di nuovo si sentirono ringhi e latrati, di nuovo vennero quei misteriosi uomini in borghese. Mi girai per guardare e fui sorpreso di vedere un uomo bianco, americano forse, o canadese… no, doveva essere americano, la sua parlata inglese era troppo sonora. «E su. Io sono a posto!». Urlava e si dibatteva. «Su, amico, che cazzo ti prende?». Era ben vestito, completo e cravatta, con una valigia abbinata che volò via quando cominciò a lottare con gli israeliani. «Amico, togliti dai coglioni! Sono uno di voi! Su!». I bottoni della sua camicia si strapparono, mostrando una benda macchiata di sangue fasciata stretta intorno al ventre. Stava ancora scalciando e urlando quando lo trascinarono verso il retro del furgone. Non capivo. Perché queste persone? Chiaramente, non aveva a che fare con l'essere arabo, e nemmeno con l'essere ferito. Vidi molti profughi con ferite gravi passare oltre senza essere molestati dalle guardie. Venivano tutti scortati verso delle ambulanze in attesa, ambulanze vere, non i furgoni neri. Sapevo che i cani c'entravano qualcosa. Stavano facendo controlli per la rabbia? Mi sembrava la risposta più sensata, e continuò ad essere quella la mia teoria durante il nostro internamento fuori Yeroham. Il campo di reinserimento? Reinserimento e quarantena. All'epoca, lo vedevo solo come una prigione. Era esattamente quello che mi ero aspettato ci sarebbe successo: le tende, il sovraffollamento, le guardie, il filo spinato, e l'ustionante, cocente sole del deserto del Negev. Ci sentivamo prigionieri, eravamo prigionieri, e anche se non avrei mai avuto il coraggio di dire a mio padre «te l'avevo detto», lo poteva leggere chiaramente dall'espressione amara del mio viso. Quello che non mi ero aspettato erano le visite mediche; ogni giorno, effettuate da uno stuolo di dottori. Sangue, pelle, capelli, saliva, persino urina e feci… era faticoso, mortificante. L'unica cosa che lo rendeva sopportabile, e che probabilmente impedì un'accesa rivolta dei detenuti musulmani, fu che la maggior parte dei dottori e delle infermiere che facevano gli esami erano palestinesi. A visitare mia madre e le mie sorelle era una dottoressa, un'americana di un posto chiamato Jersey City. L'uomo che visitava noi era di Jabaliya, a Gaza, ed era stato lui stesso un detenuto fino a pochi mesi prima. Continuava a dirci: «Avete fatto bene a decidere di venire qui. Vedrete. Lo so che è dura, ma presto capirete che era l'unica possibilità». Ci disse che era tutto vero, tutto quello che avevano detto gli israeliani. Io ancora non riuscivo a credergli, anche se una parte di me, una parte sempre più ampia, cominciava a volerlo. Restammo a Yeroham tre settimane, finché i nostri documenti non furono vagliati e i nostri esami medici finalmente terminarono. Sa, per tutto il tempo degnarono a malapena di un'occhiata i nostri passaporti. Mio padre si era tanto dato da fare per assicurarsi che i documenti ufficiali fossero a posto. Non credo neanche che a quella gente interessassero. A meno che uno non fosse ricercato dalle forze di difesa israeliane o dalla polizia per qualche precedente attività "non kosher", l'unica cosa importante era che il certificato di salute fosse a posto. Il ministero degli Affari Sociali ci fornì dei buoni di sussidio per gli alloggi, istruzione gratuita e un lavoro per mio padre a uno stipendio che gli avrebbe permesso di mantenere tutta la famiglia. È troppo bello per essere vero, pensai mentre salivamo a bordo dell'autobus per Tel Aviv. La mazzata arriverà da un momento all'altro. Arrivò appena entrammo nella città di Beer Sheeba. Io stavo dormendo. Non sentii gli spari né vidi il parabrezza dell'autista andare in frantumi. Mi svegliai di soprassalto quando sentii che l'autobus sbandava all'impazzata. Andammo a finire contro la fiancata di un edificio. La gente urlava, c'erano vetri e sangue dappertutto. La mia famiglia era vicino all'uscita d'emergenza. Mio padre l'aprì con un calcio e ci spinse fuori, in strada. C'erano spari, dalle finestre, dalle porte. Vidi che erano soldati contro civili, civili con armi da fuoco e bombe fatte in casa. Ci siamo!, pensai. Mi sentivo come se stesse per scoppiarmi il cuore. La liberazione è cominciata! Prima che potessi fare qualsiasi cosa, correre fuori e unirmi in battaglia ai miei compagni, qualcuno mi prese per la camicia e mi spinse oltre l'entrata di uno Starbucks. Fui gettato sul pavimento accanto alla mia famiglia, le mie sorelle piangevano mentre mia madre strisciava sopra di loro per coprirle. Mio padre aveva una ferita da pallottola nella spalla. Un soldato delle forze di difesa israeliane mi teneva bloccato a terra, impedendomi di guardare fuori. Mi ribollì il sangue; cominciai a cercare qualcosa da usare come arma, magari un grosso frammento di vetro da conficcare nella gola del giudeo. All'improvviso si spalancò una porta sul retro di Starbucks, il soldato si girò in quella direzione e aprì il fuoco. Un cadavere insanguinato cadde a terra proprio accanto a noi, una granata rotolò dalla sua mano tremolante. Il soldato afferrò la bomba e cercò di lanciarla nella strada. Esplose a mezz'aria. Il suo corpo ci protesse dallo scoppio. Il soldato cadde sul cadavere del mio fratello arabo massacrato. Solo che non era affatto un arabo. Quando i miei occhi smisero di lacrimare, notai che portava payess e yarmulke e che fuori dai suoi pantaloni fradici e strappati serpeggiava uno tzitzit insanguinato. Era un ebreo, i ribelli armati in strada erano ebrei! La battaglia che infuriava tutto intorno a noi non era una sollevazione popolare di palestinesi, ma i colpi d'inizio della guerra civile israeliana. Secondo lei, quale fu la causa di quella guerra? Le cause, credo, furono molte. So che il rimpatrio dei palestinesi fu impopolare, al pari del ritiro delle truppe dalla Cisgiordania. Sono sicuro che il programma di Reinserimento Strategico infiammò più di un animo. Molti israeliani dovevano stare a guardare i bulldozer che buttavano giù le loro case per fare spazio a quei complessi residenziali fortificati e autosufficienti. Al Quds, credo… fu l'ultima goccia. Il governo di coalizione decise che era il principale punto debole, troppo grande da controllare, un buco che portava direttamente al cuore di Israele. Evacuarono non solo la città, ma anche tutto il corridoio da Nablus a Hebron. Credevano che ricostruire un muro più corto lungo la linea di demarcazione del 1967 fosse il solo modo per garantire la sicurezza fisica, non importa quale reazione violenta potesse scatenare nella loro destra religiosa. Appresi tutto ciò più tardi, capisce, come più tardi capii che se alla fine le forze di difesa israeliane trionfarono fu solo perché la maggioranza dei ribelli proveniva dalle file degli ultraortodossi e quindi molti non avevano prestato servizio nell'esercito. Lo sapeva? Io no. Mi resi conto che praticamente non sapevo nulla su questa gente che avevo odiato per tutta la vita. Tutto quello che credevo vero andò in fumo quel giorno, soppiantato dalla faccia del nostro vero nemico. Io e la mia famiglia stavamo correndo verso il retro di un carro armato israeliano, quando uno di quei furgoni neri senza contrassegni spuntò da dietro l'angolo. Il razzo di un bazooka lo colpì proprio al motore. Il furgone fu catapultato in aria, si girò sferragliando su sé stesso ed esplose in una palla di fuoco arancio acceso. Mi mancavano ancora pochi passi per raggiungere i portelli del carro armato, ebbi giusto il tempo per vedere lo svolgersi dell'intero incidente. Delle figure si stavano arrampicando fuori dalla carcassa fumante, torce che si muovevano lentamente con i vestiti e la pelle coperti di benzina in fiamme. I soldati intorno a noi cominciarono a sparare contro quelle figure. Vedevo i piccoli scoppi prodotti dalle pallottole che trapassavano quei toraci senza fare alcun danno. Il caposquadra accanto a me urlò: «B'rosh! Yoreh B'rosh!», e i soldati aggiustarono la mira. Le teste di quelle figure… di quelle creature… esplodevano. Il fuoco della benzina aveva appena cominciato a spegnersi quando quei… quei cadaveri carbonizzati e senza testa caddero a terra. All'improvviso capii di cosa aveva cercato di avvisarmi mio padre, di cosa gli israeliani avevano cercato di avvisare il resto del mondo! Quello che non riuscivo a capire era perché il resto del mondo non stava a sentire. Responsabilità LANGLEY, VIRGINIA, USA [L'ufficio del direttore della CIA potrebbe essere quello di un dirigente, di un dottore o del preside di un qualsiasi liceo di provincia. C'è la solita collezione di libri di consultazione sugli scaffali, diplomi e foto alle pareti e, sulla scrivania, una palla da baseball con l'autografo di Johnny Bench, il ricevitore dei Cincinnati Reds. Bob Archer, il mio ospite, capisce dall'espressione del mio viso che mi aspettavo qualcosa di diverso. Sospetto che sia per questo che ha scelto di fare qui la nostra intervista.] Chi pensa alla CIA, probabilmente immagina due dei nostri miti più popolari e duraturi. Il primo è che la nostra missione è perlustrare il globo in cerca di ogni plausibile minaccia contro gli Stati Uniti, e il secondo è che abbiamo il potere di portare a termine il primo. Questo mito è il sottoprodotto di un'organizzazione che, per sua stessa natura, deve esistere e operare in segreto. Il segreto è un vuoto e niente può riempire un vuoto meglio delle congetture paranoiche. «Ehi, hai sentito chi ha ucciso tal dei tali? Ho sentito che è stata la CIA. Ehi, e che mi dici del colpo di stato nella repubblica delle banane? Deve essere stata la CIA. Ehi, fai attenzione quando visiti quel sito, lo sai chi tiene un file con tutti i siti visitati da chiunque? La CIA!». Questa è l'immagine che la gente aveva di noi prima della guerra, un'immagine che eravamo più che felici di incoraggiare. Volevamo che i cattivi sospettassero di noi, che ci temessero, e che magari ci pensassero su due volte prima di provare a far del male a uno qualunque dei nostri cittadini. Questo era il vantaggio di essere visti come una sorta di polipo onnisciente. L'unico svantaggio era che anche la nostra gente credeva in quell'immagine, così ogni volta che da qualche parte succedeva qualcosa senza alcun preavviso, verso chi pensa venisse puntato il dito? «Ehi, com'è che quel paese di pazzi ha le armi nucleari? Dov'era la CIA? Com'è che tutte quelle persone sono state uccise da quel fanatico? Dov'era la CIA? Com'è che quando i morti hanno cominciato a resuscitare non lo abbiamo saputo finché non hanno cominciato a entrarci in casa sfondando le finestre? Dove accidenti era la maledetta CIA!?!». La verità è che la Central Intelligence Agency e gli altri servizi segreti ufficiali e no degli Stati Uniti non sono mai stati degli illuminati globali che vedono tutto e sanno tutto. Tanto per cominciare, non abbiamo mai avuto finanziamenti sufficienti. Anche durante la guerra fredda, nei giorni degli assegni in bianco, non era fisicamente possibile avere occhi e orecchie in ogni stanza di servizio, grotta, vicolo, bordello, bunker, ufficio, casa, macchina e risaia dell'intero pianeta. Non mi fraintenda, non voglio dire che eravamo impotenti, e forse abbiamo davvero alcuni dei meriti che i nostri estimatori e i nostri critici ci hanno attribuito nel corso degli anni. Ma se si mettono insieme tutte le balzane teorie dietrologiche, da Pearl Harbour fino al giorno prima del Grande panico, allora si ottiene un'organizzazione più potente non solo degli Stati Uniti, ma di tutte le forze unite dell'intera razza umana. Non siamo una superpotenza oscura con segreti ancestrali e una tecnologia aliena. Abbiamo moltissimi limiti e risorse estremamente limitate, quindi perché dovremmo sprecarle nel tentativo di scovare qualsiasi potenziale minaccia? E questo porta al secondo mito che riguarda le effettive mansioni di un'organizzazione di intelligence. Non possiamo disperdere le nostre risorse nella ricerca spasmodica e casuale di ogni nuova, potenziale minaccia. Al contrario, abbiamo sempre dovuto individuare quelle già ovvie ed evidenti, e focalizzarci su di esse. Se il tuo vicino sovietico sta cercando di bruciarti la casa, non ti puoi preoccupare dell'arabo in fondo all'isolato. Se all'improvviso l'arabo è nel tuo giardino, non ti puoi preoccupare della Repubblica Popolare Cinese, e se un giorno i comunisti cinesi si presentano alla tua porta con un'ingiunzione di sfratto in una mano e una molotov nell'altra, allora l'ultima cosa che fai è guardare se dietro di loro c'è un cadavere ambulante. Ma la piaga non cominciò in Cina? Certo, insieme a una delle più grandi maskirovka nella storia dello spionaggio moderno. Scusi? Fu un inganno, un falso. La Repubblica Popolare Cinese sapeva già di essere il nostro sorvegliato numero uno. Sapevano che non avrebbero mai potuto nascondere l'esistenza delle loro operazioni nazionali di "Salute e Sicurezza". Si resero conto che il modo migliore per mascherare ciò che facevano era nasconderlo in bella vista. Invece di mentire sulle operazioni stesse, mentirono sul loro obiettivo. Le misure restrittive contro i dissidenti? Di più, tutto l'incidente dello Stretto di Taiwan: la vittoria del Partito dell'Indipendenza Nazionale di Taiwan, l'assassinio del ministro della Difesa della Repubblica Popolare Cinese, la tensione crescente, le minacce di guerra, le dimostrazioni e le conseguenti misure restrittive, fu tutto architettato dal ministero di Sicurezza di Stato, e tutto per distogliere lo sguardo del mondo dal vero pericolo che stava prendendo forma all'interno della Cina. E funzionò! Ogni brandello di informazione che avevamo sulla Repubblica Popolare, la gente che spariva all'improvviso, le esecuzioni di massa, il coprifuoco, le riserve richiamate nell'esercito - tutto poteva facilmente essere spiegato come procedura standard dei comunisti cinesi. In effetti funzionò così bene, eravamo così convinti che la terza guerra mondiale sarebbe scoppiata nello Stretto di Taiwan, che distaccammo altre risorse di intelligence da paesi dove l'epidemia dei non morti aveva appena cominciato a svilupparsi. I cinesi furono molto astuti. E noi molto stupidi. Non era il "momento migliore" per l'Agenzia. Eravamo ancora storditi dalle purghe… Intende le riforme? No, intendo le purghe, perché questo furono. Quando Beppe Stalin uccise o imprigionò i suoi migliori comandanti militari non fece alla sua sicurezza nazionale neanche la metà dei danni che la nostra amministrazione ha fatto a noi con le sue "riforme". L'ultima scaramuccia combattuta dal nostro esercito era stata una débàcle, e indovini chi si prese la colpa. Ci era stato ordinato di giustificare un programma politico, poi quel programma diventò una responsabilità politica, e quelli che all'inizio ci avevano dato l'ordine ora se ne stavano tra la folla che puntava il dito contro di noi. «Chi ci ha detto di entrare in guerra? Chi ci ha ficcato in questo casino? La CIA!». Non ci potevamo difendere senza violare la sicurezza nazionale. Dovemmo starcene seduti a prenderci la colpa. E quale fu il risultato? Fuga di cervelli. Che senso aveva restare ed essere la vittima politica di una caccia alle streghe quando ci si poteva rifugiare nel settore privato? Uno stipendio migliore, orari decenti e forse, ma solo forse, un po' di rispetto e stima dalle persone per le quali lavori. Perdemmo un sacco di uomini e donne in gamba, un sacco di esperienza, iniziativa e inestimabili capacità di ragionamento analitico. Ci restavano solo gli scarti, un mucchio di eunuchi miopi e leccaculo. Ma non saranno stati tutti così. No, chiaramente no. C'erano alcuni di noi che erano rimasti perché credevano in quello che facevano. Non eravamo lì per denaro, o per le condizioni lavorative, e neanche per la sporadica pacca sulla spalla. Eravamo lì perché volevamo servire il nostro paese. Volevamo che la nostra gente fosse al sicuro. Ma anche quando hai ideali come questi arriva un momento in cui ti devi rendere conto che la somma di tutto il tuo sangue, del tuo sudore e delle tue lacrime alla fin fine ammonta a zero. Quindi lei sapeva cosa in realtà stava accadendo. No… no… non potevo. Non c'era alcun modo di confermarlo… Ma aveva dei sospetti. Avevo… dei dubbi. Potrebbe essere più specifico? No, mi dispiace. Ma posso dire che toccai l'argomento più volte con i miei colleghi. Cosa accadde? La risposta era sempre la stessa: «Peggio per te». Ed era vero? [Annuisce.] Parlai a… qualcuno con una posizione autorevole… un semplice incontro di cinque minuti, espressi alcune preoccupazioni. Mi ringraziò per la visita e mi disse che avrebbe immediatamente investigato sulla faccenda. Il giorno dopo ricevetti ordini di trasferimento: Buenos Aires, decorrenza immediata. Ha mai sentito parlare del rapporto Warmbrunn- Knight? Certo, ormai sì, ma all'epoca… la copia che in origine lo stesso Paul Knight consegnò a mano, quella con su scritto "strettamente confidenziale" per il direttore… fu trovata in fondo alla scrivania di un impiegato nell'ufficio dell'FBI di San Antonio, tre anni dopo il Grande panico. A quel punto era solo un documento accademico, perché subito dopo il mio trasferimento Israele rese tutto pubblico con la sua dichiarazione di "quarantena volontaria". All'improvviso il tempo dei preallarmi era finito. I fatti erano palesi; ormai toccava solo capire chi avrebbe deciso di crederci. * VAALAJARVI, FINLANDIA [È primavera, la "stagione della caccia". La temperatura si alza, e i corpi degli zombi congelati cominciano a rianimarsi, quindi alcuni elementi della N-For (Northern Force, la forza settentrionale) dell'ONU sono arrivati per l'annuale operazione "rastrella e ripulisci". Il numero dei non morti diminuisce ogni anno. Con la tendenza attuale, questa zona potrà essere completamente "sicura" tra un decennio. Travis D'Ambrosia, comandante supremo delle forze alleate in Europa, è qui per sovrintendere di persona alle operazioni. C'è una nota di debolezza nella voce del generale, una nota di tristezza. Durante la nostra intervista, fa fatica a guardarmi negli occhi.] Non negherò che furono commessi degli errori. Non negherò che potevamo prepararci meglio. Sarò il primo ad ammettere che deludemmo il popolo americano. Voglio solo che il popolo americano sappia perché. «E se gli israeliani avessero ragione?». Furono queste le prime parole che uscirono dalla bocca del nostro capo la mattina dopo la dichiarazione di Israele all'ONU. «Non sto dicendo che è così», si premurò di sottolineare bene questo punto, «sto solo facendo un'ipotesi». Voleva opinioni sincere, non preconfezionate. Era fatto così, il capo di stato maggiore della Difesa. Mantenne la conversazione "ipotetica", fingendo che si trattasse solo di un qualche esercizio intellettuale. Dopotutto, se il resto del mondo non era pronto a credere a qualcosa di così assurdo, perché dovevano crederci gli uomini e le donne in quella stanza? E noi stemmo al gioco il più a lungo possibile, parlavamo sorridendo o inframmezzando il tutto con qualche battuta… Non sono sicuro del momento in cui avvenne il passaggio. Fu così impercettibile, non credo che nessuno se ne rese conto, ma all'improvviso c'era questa stanza piena di esperti militari, ognuno con decenni di esperienza sul campo e una formazione accademica migliore di quella di un neurochirurgo, e tutti parlavamo apertamente, e con sincerità, riguardo alla reale minaccia dei cadaveri ambulanti. Fu come… il crollo di una diga; il tabù era stato infranto e la verità fluì fuori senza sforzo. Fu… liberatorio. Quindi lei aveva già i suoi personali sospetti? Da mesi prima della dichiarazione d'Israele; e ce li aveva anche il capo di stato maggiore. Tutti in quella stanza avevano sentito o sospettato qualcosa. Qualcuno di voi aveva letto il rapporto Warmbrunn-Knight? No, nessuno. Io avevo sentito il titolo, ma non avevo idea del contenuto. Misi fisicamente le mani su una copia circa due anni dopo il Grande panico. Molte delle misure militari suggerite erano in linea con il nostro lavoro, quasi frase per frase. Il vostro lavoro? La nostra proposta alla Casa Bianca. Delineammo un programma ben dettagliato, non solo per eliminare la minaccia all'interno degli Stati Uniti, ma anche per ridurla e contenerla in tutto il mondo. Cosa successe? La Casa Bianca s'innamorò della Fase Uno. Era economica, veloce e, se eseguita correttamente, segreta al cento per cento. La Fase Uno comportava l'introduzione di unità delle forze speciali nelle zone contaminate. Gli ordini erano di investigare, isolare ed eliminare. Eliminare? Senza scrupoli. Erano le squadre Alfa? Sissignore, ed ebbero un successo assoluto. Anche se i loro rapporti sulla guerra sono blindati per i prossimi centoquarant'anni, posso dire che resta uno dei momenti più eccezionali della storia dei soldati di élite americani. Allora cosa andò male? Con la Fase Uno niente, ma le squadre Alfa dovevano essere solo una misura provvisoria. Lo scopo della loro missione non era affatto eliminare la minaccia, solo rallentarla abbastanza a lungo in modo da guadagnare tempo per la Fase Due. Ma la Fase Due non fu mai completata. Non cominciò neppure, e questo spiega come mai l'esercito americano fu colto così vergognosamente impreparato. La Fase Due richiedeva un massiccio impegno nazionale, come non se ne vedevano dai giorni più bui della seconda guerra mondiale. Uno sforzo di questo tipo è come una delle fatiche di Ercole sia per le finanze che per il sostegno nazionale, due realtà che, a quel punto, ormai non esistevano più. Il popolo americano era appena uscito da un conflitto molto lungo e sanguinoso. Era stanco. Ne aveva avuto abbastanza. Come negli anni Settanta, il pendolo stava oscillando da una posizione di militanza attiva a una di acceso risentimento. Nei regimi totalitari - comunismo, fascismo, fondamentalismo religioso - il supporto popolare viene dato per scontato. Lì possono cominciare una guerra, la possono portare avanti, possono mettere chiunque in uniforme per quanto gli pare senza mai doversi preoccupare nemmeno della più blanda reazione politica. In una democrazia è l'esatto contrario. Il supporto pubblico deve essere ben gestito, come ogni risorsa nazionale limitata. Bisogna spenderlo con saggezza, con parsimonia, cercando di ottenere il massimo risultato dall'investimento. L'America è particolarmente sensibile alla stanchezza che una guerra comporta, e niente scatena una reazione violenta come la percezione della sconfitta. Dico "percezione" perché l'America è per tanti versi la società del tutto o niente. Ci piacciono le grandi vittorie, i touchdown, i ko al primo round. Ci piace sapere, e far sapere a tutti, che la nostra vittoria è stata non solo indiscussa, ma assolutamente schiacciante. Altrimenti… be'… guardi in che condizioni eravamo prima del Panico. Non avevamo perso l'ultima "scaramuccia", tutt'altro. Avevamo in realtà portato a termine un compito molto difficile, con pochissime risorse e in condizioni estremamente sfavorevoli. Avevamo vinto, ma il popolo non la vide in questo modo perché non era stata la blitzkrieg che il nostro spirito nazionale esigeva. Era passato troppo tempo, era stato speso troppo denaro, erano state perse o irrimediabilmente danneggiate troppe vite. Non avevamo semplicemente sperperato tutto il nostro supporto nazionale, eravamo finiti profondamente in rosso. Pensi solo al valore del dollaro nella Fase Due. Sa quanto costa mettere anche solo un cittadino americano in uniforme? E non mi riferisco unicamente al tempo in cui porta addosso quell'uniforme: l'addestramento, l'equipaggiamento, il cibo, gli alloggi, il trasporto, le cure mediche. Sto parlando del valore a lungo termine di quei dollari che il paese, il contribuente americano, deve tirar fuori per quella persona per il resto della propria vita. È un onere finanziario schiacciante, e a quei tempi avevamo appena i fondi necessari per mantenere i soldati già arruolati. E se anche le casse non fossero state vuote, se avessimo avuto i soldi per far cucire tutte le uniformi necessarie a implementare la Fase Due, crede che qualcuno si sarebbe mai lasciato ingannare abbastanza da indossarle? Questo ci porta al cuore della stanchezza americana nei confronti della guerra. Come se gli orrori "tradizionali" non fossero abbastanza - i morti, i corpi sfigurati, le menti distrutte - ora avevamo problemi di un nuovissimo tipo, i "traditi". Il nostro era un esercito volontario, e guardi cosa succedeva a quei volontari. Quante storie si ricorda di aver sentito su un qualche soldato che si era visto prolungare il periodo di ferma, o su un riservista che, dopo dieci anni di vita da civile, si ritrovava improvvisamente in servizio? Quanti soldati della domenica persero il lavoro e la casa? Quanti ritornarono con una vita distrutta, o peggio, non tornarono affatto? Gli americani sono un popolo onesto, ci aspettiamo sempre uno scambio equo. Lo so che molte altre culture pensavano che questo fosse ingenuo e addirittura infantile, ma è uno dei nostri princìpi più sacri. Vedere lo Zio Sam che si rimangia la parola, che revoca alla gente la sua vita privata, la sua libertà… Dopo il Vietnam, quando ero un giovane capo pattuglia nella Germania dell'Ovest, dovemmo istituire un programma di incentivi solo per impedire che i nostri soldati tagliassero la corda. Dopo questa ultima guerra, nessun incentivo avrebbe potuto rimpolpare i nostri ranghi decimati, nessun premio in denaro, nessuna riduzione del periodo di ferma, nessuno strumento di reclutamento online camuffato da videogame'. Questa generazione ne aveva avuto abbastanza ed ecco perché, quando i non morti cominciarono a divorare il paese, noi eravamo troppo deboli e vulnerabili per fermarli. Non sto biasimando le autorità civili né voglio insinuare che noi in uniforme dovremmo nutrire nei loro confronti sentimenti diversi dalla gratitudine. Questo è il nostro sistema ed è il migliore al mondo. Ma deve essere protetto, e difeso, e non se ne dovrà mai più abusare a tal punto. * STAZIONE DI VOSTOK: ANTARTIDE [Nel periodo prebellico, questo avamposto era considerato il più remoto della Terra. Situato vicino al polo geomagnetico meridionale del pianeta, sopra i quattro chilometri di ghiaccio del lago Vostok, le temperature qui hanno raggiunto il record mondiale di ottantanove gradi sotto zero, e di rado superano i ventidue sotto zero. Sono stati questo freddo estremo, e il fatto che ci voglia più di un mese per raggiungere la stazione con un mezzo di trasporto terrestre, a rendere Vostok così attraente per Breckinridge "Breck" Scott. Ci incontriamo nella "Cupola", la serra geodetica rinforzata che prende energia dalla centrale geotermica della stazione. Questo e molti altri miglioramenti furono apportati dallo stesso signor Scott quando prese in affitto la stazione dal governo russo. Non l'ha più lasciata dal Grande panico.] Prima della guerra lo "sparatutto" online, conosciuto come America's Army, fu gratuitamente messo a disposizione del pubblico generale da parte del governo degli Stati Uniti per, secondo alcuni, adescare nuove reclute. Ne sa di economia? Parlo del grandioso capitalismo globale del periodo prebellico. Capisce come funzionava? Io no, e chiunque dica di sì è pieno di merda. Non ci sono regole, nessuna verità scientifica. Vinci, perdi, è tutta una partita a dadi. L'unica verità che abbia mai avuto senso per me l'ho sentita da un professore di storia, non di economia, della Wharton. «La paura», diceva spesso, «è la paura la merce più preziosa dell'universo». Mi lasciava di sasso. «Accenda la tv», diceva. «Cosa vede? Gente che vende i propri prodotti? No. Gente che vende la vostra paura di vivere senza i loro prodotti». Dieci e lode, cazzo, aveva proprio ragione. La paura di invecchiare, la paura della solitudine, la paura della povertà, la paura del fallimento. La paura è il sentimento più elementare che abbiamo. La paura è primordiale. La paura vende. Quello era il mio mantra. «La paura vende». La prima volta che sentii dei casi di epidemia, allora si parlava ancora di rabbia africana, vidi materializzarsi l'occasione della mia vita. Non dimenticherò mai quel primo servizio televisivo, l'attacco di Città del Capo, solo dieci minuti di servizio vero e proprio e poi un'ora intera di congetture su cosa poteva succedere se il virus fosse riuscito ad arrivare in America. Dio benedica i telegiornali. Trenta secondi dopo stavo già chiamando i numeri memorizzati nella rubrica del telefono. Mi incontrai con alcuni amici e colleghi. Avevano visto tutti quel servizio. Fui il primo a proporre qualcosa di pratico: un vaccino, un vero e proprio vaccino per la rabbia. Grazie a Dio non c'è una cura per la rabbia. Una cura la gente la compra solo se pensa di essere infettata. Ma un vaccino! È preventivo! La gente continuerà a prenderlo finché ha paura che l'infezione sia ancora in giro! Avevamo molti contatti nell'industria biomedica, e ancora di più ne avevamo alla Hill and Pen Ave. Potevamo avere un prototipo attivo in meno di un mese e abbozzare un'offerta in un paio di giorni. Alla diciottesima buca, era tutto uno scambiarsi strette di mano. E la Food and Drug Amministration? Per favore, sia serio. All'epoca la FDA era una delle organizzazioni meno finanziate e peggio gestite del paese. Credo che si stessero ancora dando il cinque per aver tolto il Rosso n° 2 dalle M&Ms. Inoltre, l'amministrazione a quei tempi era una delle più business-friendly della storia americana. A J.P. Morgan e John D. Rockefeller gli si rizzava fin dall'oltretomba per questo tizio alla Casa Bianca. Il suo staff non si prese nemmeno il disturbo di leggere il nostro rapporto sulla valutazione dei costi. Credo che stessero già cercando una qualche arma magica. Costrinsero la FDA ad approvare il progetto in appena due mesi. Si ricorda il discorso che fece il presidente davanti al Congresso, su come il vaccino fosse stato già testato in Europa per un certo periodo e che l'unico ostacolo era la nostra «tronfia burocrazia»? Si ricorda tutto quel blaterare che «la gente non ha bisogno di un grande governo, ha bisogno di grande protezione, e ne ha bisogno al livello più alto»? Mio Dio, credo che mezzo paese sia venuto nei pantaloni per quella frase. A quanto arrivò il suo indice di gradimento quella notte, sessanta per cento, settanta? So solo che fece salire la nostra offerta pubblica iniziale del 389 per cento al primo giorno! Ciucciati questo, Baidu punto com. E non sapevate se avrebbe funzionato? Sapevamo che avrebbe funzionato con la rabbia, e questo si diceva che fosse, proprio così, solo una qualche strana varietà di rabbia della giungla. Chi lo diceva? Lo sa, "loro", tipo, l'ONU o il… qualcuno. E tutti finirono per chiamarla con quel nome, proprio così, "rabbia africana". Il vaccino fu mai realmente testato su una vittima? Perché? La gente si sparava gli antinfluenzali di continuo, senza neanche sapere se erano per il ceppo giusto. Perché per noi doveva essere diverso? Ma il danno… Chi se lo immaginava che si sarebbe arrivati a tanto? Lo sa anche lei quanti allarmi per malattie di qualsiasi genere venivano lanciati all'epoca. Gesù, sembrava che la Morte Nera si abbattesse sul pianeta ogni tre mesi o giù di lì… ebola, SARS, aviaria. Lo sa quanta gente si arricchiva grazie a quegli allarmi? Merda, io feci il mio primo milione con inutili pillole anti-radiazioni nel periodo degli allarmi contro le bombe fatte con materiali radioattivi. Ma se qualcuno scopriva… Scopriva cosa? Non mentimmo mai, capisce? Ci dissero che era rabbia, così facemmo un vaccino per la rabbia. Dicemmo che era stato testato in Europa, e i farmaci sui quali era basato erano stati testati in Europa. Tecnicamente non mentimmo mai. Tecnicamente non facemmo mai nulla di male. Ma se qualcuno scopriva che non era rabbia… Chi poteva puntarci il dito contro? I medici? Ci eravamo assicurati che fosse un farmaco da vendere su prescrizione, così i dottori avevano da perdere almeno quanto noi. Chi altro? La FDA che aveva fatto passare il progetto? Il Congresso che aveva votato in massa per la sua accettazione? Il ministro della Sanità? La Casa Bianca? Era una situazione in cui tutti avevano da guadagnare. Tutti diventavano eroi, tutti facevano i soldi. Sei mesi dopo che il Phalanx fu messo sul mercato, si cominciarono a vedere le versioni delle sottomarche più economiche, e tutte vendevano abbastanza bene, come vendeva bene anche la roba di contorno tipo i depuratori d'aria per la casa. Ma il virus non si trasmetteva per via aerea. Non importava! Tutta quella roba aveva la stessa marca! «Dai creatori di…». Non dovevo fare altro che dire: «Potrebbe prevenire qualche infezione virale». Tutto qui! Ora capisco perché era illegale gridare «al fuoco» in un teatro affollato. La gente non avrebbe detto: «Ehi, non sento puzza di fumo, siamo sicuri che c'è un incendio?». No, avrebbe detto: «Cazzo, c'è un incendio! SCAPPIAMO!». [Ride.] Io feci i soldi con i depuratori per la casa e per la macchina; il mio articolo più venduto era questo aggeggino che ti mettevi intorno al collo quando salivi su un aereo! Non so nemmeno se filtrava anche solo il polline, ma a vendere vendeva. Le cose andavano così bene che cominciai a metter su queste società di comodo, sa, con piani per costruire impianti industriali in tutto il paese. Le azioni di queste stronzate vendettero quasi quanto i prodotti veri e propri. Non era neanche più l'idea della sicurezza, ma l'idea dell'idea della sicurezza! Si ricorda quando cominciammo ad avere i nostri primi casi qui negli Stati Uniti, quel tipo in Florida che disse che era stato morso ma era sopravvissuto perché prendeva il Phalanx? Oh! [Si alza, mima l'atto di una fornicazione frenetica.] Cazzo, che Dio benedica quel coglione, chiunque fosse. Ma il merito non fu del Phalanx. Il suo farmaco non proteggeva affatto la gente. La proteggeva dalla paura. Ecco cosa stavo vendendo. Diavolo, grazie al Phalanx il settore biomedico cominciò a riprendersi e questo, a sua volta, contribuì a far ripartire il mercato azionario, diede l'impressione di una ripresa e restituì fiducia ai consumatori, stimolando la ripresa vera e propria! Il Phalanx mise fine alla recessione! Io… io misi fine alla recessione! E poi? Quando la minaccia di un'epidemia diventò più concreta e la stampa dichiarò che non esisteva nessun farmaco miracoloso? Precisamente, cazzo! È quella la grande stronza che dovrebbe essere fatta fuori, come si chiama, la stronza che per prima tirò fuori la notizia. E guardi i risultati. Ci mandò tutti col culo per aria! Fu lei la causa della spirale! Fu lei la causa del Grande panico! E lei non si assume nessuna responsabilità personale? Per cosa? Per aver fatto un po' di soldi merdosi… be', non erano pochi. [Ridacchia.] Io feci solo quello che tutti noi dovremmo fare. Inseguii il mio sogno, e presi la mia fetta dalla torta. Se vuole prendersela con qualcuno, se la prenda con chi per primo parlò di rabbia, o con chi sapeva che non era rabbia e ci diede comunque via libera. Merda, se vuole prendersela con qualcuno, perché non cominciare con tutte le pecore che tirarono fuori i verdoni senza prendersi il disturbo di fare un minimo di ricerca responsabile. Io non ho mai puntato una pistola alla tempia di nessuno. Furono loro a scegliere. Sono loro i cattivi, non io. Non ho mai fatto del male a nessuno direttamente, e se qualcuno fu così stupido da farsi male da solo, be', mi piange il cuore, cazzo. Certo… se c'è un inferno… [Continua a ridacchiare.]… non voglio pensare a quanti di quei cazzoni mi stanno aspettando. Spero solo che non vogliano un rimborso. * AMARILLO, TEXAS, USA [Grover Carlson lavora come raccoglitore di carburante per la centrale sperimentale di bioconversione. Il carburante che raccoglie è sterco. Seguo l'ex capo dello staff della Casa Bianca mentre spinge la sua carriola attraverso i pascoli pieni di letame.] Certo che avemmo la nostra copia del rapporto Warmbrunn-Knight, cosa crede che siamo, la CIA? Lo leggemmo tre mesi prima che gli israeliani uscissero allo scoperto. Prima che il Pentagono cominciasse a fare baccano, fu mio compito informare di persona il presidente, che a sua volta dedicò persino un intero meeting per discuterne il contenuto. Che era…? Al diavolo tutto il resto, le solite stronzate allarmiste, concentriamo i nostri sforzi. Ricevevamo decine di questi rapporti a settimana, ogni amministrazione li riceveva, e tutti sostenevano che il loro personale uomo nero era «la più grande minaccia per l'esistenza umana». Avanti! Si immagina cosa sarebbe stata l'America se il governo federale avesse tirato il freno ogni volta che un qualche pazzo paranoico urlava «al lupo», o «attenti al riscaldamento globale» o «arrivano i morti viventi»? Per favore. Quello che facemmo, quello che ogni presidente da Washington in poi ha fatto, fu fornire una risposta misurata e appropriata, in relazione diretta con una previsione realistica della minaccia. E quella risposta erano le squadre Alfa. Tra le altre cose. Se consideriamo che i consulenti per la sicurezza nazionale non consideravano quel problema una priorità, credo che in realtà gli dedicammo un bel po' del nostro tempo. Preparammo un video di istruzioni per le forze dell'ordine locali e statali su cosa fare in caso di epidemia. Il dipartimento della Salute e dei Servizi Umani dedicò una pagina del suo sito per spiegare ai cittadini come comportarsi se un membro della loro famiglia veniva contagiato. E che mi dice di quando facemmo accettare il Phalanx alla FDA? Ma il Phalanx non funzionava. Già, e lo sa quanto tempo ci sarebbe voluto per inventare qualcosa che funzionasse davvero? Pensi al tempo e al denaro che erano stati investiti nella ricerca contro il cancro. O contro I'AIDS. Le sarebbe piaciuto essere l'uomo che doveva dire al popolo americano che stava sottraendo i finanziamenti a una di quelle due ricerche per una qualche nuova malattia di cui la maggior parte della gente non aveva nemmeno sentito parlare? Pensi a quanto abbiamo investito nella ricerca durante e dopo la guerra, e non abbiamo ancora una cura o un vaccino. Sapevamo che il Phalanx era un placebo, e ne eravamo felici. Calmava la gente e ci permetteva di fare il nostro lavoro. Che c'è, avrebbe preferito che dicessimo la verità alla gente? Che non era un nuovo ceppo di rabbia, ma una misteriosa piaga che rianimava i morti? Si immagina il panico che si sarebbe scatenato? Le proteste, le rivolte, i miliardi di danni alle proprietà private? Si immagina tutti i senatori pisciasotto che avrebbero portato il governo alla paralisi per far passare d'urgenza al Congresso un altisonante e assolutamente inutile "Decreto anti-zombi"? Si immagina il danno che ne avrebbe ricavato il capitale politico di quell'amministrazione? Stiamo parlando di un anno di elezioni e di un'impresa dannatamente dura e difficile. Noi eravamo la "squadra di pulizia", gli sfortunati bastardi che dovevano spalare via tutta la merda lasciata dall'ultima amministrazione, e mi creda, i precedenti otto anni avevano raccolto una montagna di merda molto alta! Se in qualche modo e con una vittoria risicata eravamo riusciti a tornare al potere, era solo perché il nuovo pupazzetto che avevamo deciso di appoggiare continuava a promettere un «ritorno alla pace e alla prosperità». Il popolo americano non si sarebbe accontentato di nient'altro. Pensavano di essersi appena lasciati alle spalle dei tempi piuttosto difficili, e sarebbe stato un suicidio politico dichiarare che quelli davvero duri in realtà dovevano ancora arrivare. Così non avete mai provato a risolvere davvero il problema. Oh, avanti. Si può mai risolvere la povertà? Si può mai risolvere il crimine? Si possono mai risolvere le malattie, la disoccupazione, la guerra, o qualsiasi altro herpes sociale? Diamine, no. Si può solo sperare di renderli abbastanza gestibili da permettere alla gente di andare avanti con la propria vita. Non è cinismo, è maturità. Non si può fermare la pioggia. Si può solo costruire un tetto che non goccioli, o per lo meno che non goccioli sulla gente che voterà per te. Che significa? Avanti… Sul serio. Che significa? Bene, come vuole, «Mister Smith va alla merdosa Washington" significa che in politica ci si focalizza sui bisogni della propria base elettorale. Tu tienili felici, e loro ti terranno in carica. È per questo che certi casi di epidemia furono trascurati? Gesù, detta così sembra che li ignorammo. Le forze dell'ordine locali non richiesero un supporto maggiore da parte del governo federale? E quando mai gli sbirri non hanno chiesto più uomini, un equipaggiamento migliore, più ore di addestramento, o «finanziamenti per il programma di assistenza alla comunità»? Quei frocetti sono quasi peggio dei soldati, sempre a piagnucolare che non hanno «ciò di cui hanno bisogno», ma non sono loro quelli che rischiano il posto se alzano le tasse. Non sono loro quelli che devono spiegare a Peter Periferia che la mazzata fiscale serve a far campare Paul Ghetto. Non eravate preoccupati che la faccenda potesse diventare pubblica? E come? La stampa, i media. I "media"? Intende quei network che sono proprietà di alcune delle più grandi società per azioni del mondo, società che sarebbero colate a picco se il mercato azionario fosse di nuovo caduto in preda al panico? Quei media? Quindi voi non avete mai promosso un insabbiamento? Non fu necessario; furono loro stessi a insabbiare tutto. Avevano da perdere quanto o più di noi. E inoltre avevano già ricevuto le loro storie l'anno prima, quando si erano registrati i primi casi in America. Poi arrivò l'inverno, il Phalanx finì sugli scaffali, i casi diminuirono. Forse i media "dissuasero" la crociata di qualche giovane giornalista ma, in realtà, l'intera faccenda era già piuttosto datata dopo pochi mesi. Era diventata "gestibile". La gente si era abituata a conviverci ed era già assetata di qualcosa di diverso. Le grandi notizie sono un grande business, e bisogna avere sempre delle novità se si vuole avere successo. Ma c'erano i media alternativi. Oh, certo, e sa chi li ascolta? Super acculturate checche saccenti. E lo sa chi ascolta queste checche? Nessuno! A chi gliene frega della frangia minoritaria di qualche radio pubblica o privata che non seguiva la corrente generale? Più questa élite di teste d'uovo urlava: «I morti camminano sulla terra», più la maggior parte dei veri americani li ignorava. Quindi, mi faccia capire se ho compreso la sua posizione. La posizione dell'amministrazione. La posizione dell'amministrazione, che fu quella di dare a questo problema l'attenzione che voi pensavate meritasse. Esatto. Considerando che anche in tempi normali il governo ha sempre un gran daffare, e ancor più a quel tempo perché un altro allarme pubblico era l'ultimo dei desideri del popolo americano. Già. Così voi decideste che la minaccia era abbastanza lieve da poterla "gestire" con le squadre Alfa all'estero e un po' di addestramento extra per le forze dell'ordine in patria. C'è arrivato. Anche se avevate ricevuto avvertimenti in senso contrario, anche se vi era stato comunicato che non era possibile far rientrare quel problema negli schemi della normale vita pubblica e che in realtà era l'inizio di una catastrofe globale. [Mister Carlson fa una pausa, mi lancia uno sguardo arrabbiato, quindi butta una palata di "carburante" nella sua carriola.] Veda di crescere. * TROY, MONTANA, USA [Questo quartiere è, secondo il depliant, la "Nuova Comunità" per la "Nuova America". Basato sul modello israeliano di Masada, è evidente già dal primo sguardo che è stato costruito con un unico obiettivo. Le case sono tutte su palafitte, alte abbastanza da garantire una visuale perfetta oltre il muro di cemento armato alto sei metri. A ogni casa si accede da una scala retrattile, e le abitazioni sono tutte collegate tra loro da passaggi ugualmente retrattili. I tetti dotati dì pannelli solari, i pozzi coperti, i giardini, le torri di avvistamento e i grossi cancelli scorrevoli in acciaio rinforzato hanno fatto di Troy un successo immediato, tanto che la promotrice immobiliare ha già ricevuto altri sette ordini da diverse zone degli Stati Uniti continentali. La promotrice, nonché capo architetto e sindaco di Troy, è Mary Jo Miller.] Oh già, ero preoccupata, ero preoccupata per le rate della macchina e per il finanziamento richiesto da Tim. Ero preoccupata per la crepa nella piscina che si allargava sempre di più e per il nuovo filtro senza cloro che lasciava comunque una pellicola di alghe. Ero preoccupata per il nostro portafoglio di azioni, anche se il mio broker online mi assicurava che era la tipica preoccupazione degli investitori alle prime armi e che i profitti erano maggiori rispetto ai piani a contribuzione definita. Aiden aveva bisogno di ripetizioni per la matematica, Jenna aveva bisogno del giusto modello di scarpe da calcio coi tacchetti della Jamie Lynn Spears per il campo estivo di calcio. I genitori di Tim stavano pensando di venire a stare da noi per il Natale. Mio fratello era tornato in clinica per disintossicarsi. Finley aveva i vermi, uno dei pesci aveva una specie di fungo che gli stava crescendo sull'occhio sinistro. E queste erano solo alcune delle mie preoccupazioni. Ne avevo più che abbastanza per tenermi occupata. Guardava i notiziari? Sì, per circa cinque minuti al giorno: i titoli di apertura di quelli locali, sport, vip e gossip. Perché avrei dovuto deprimermi guardando la tv? Per farlo mi bastava salire sulla bilancia ogni mattina. E altre fonti? La radio? La mattina in macchina? Quella era la mia ora Zen. Dopo aver lasciato i ragazzi, ascoltavo [nome cancellato per motivi legali]. Le sue storielle mi servivano a sopportare la giornata. E Internet? Internet? Per me significava shopping; per Jenna, i compiti a casa; per Tim, significava… roba che continuava a giurare che non avrebbe mai più riguardato. Le uniche notizie che leggevo erano quelle che apparivano nei pop-up della pagina di benvenuto su AOL. Al lavoro dovevano pur esserci delle discussioni… Oh già, all'inizio. Era un po' spaventoso, un po' strano, «lo sai, ho sentito che non si tratta proprio di rabbia», e roba del genere. Ma poi quel primo inverno le cose si calmarono, ricorda, e poi era più divertente parlare dell'episodio di Celebrity Fat Camp della sera prima o smerdare chiunque non fosse in pausa in quel momento. Una volta, verso marzo o aprile, arrivai al lavoro e trovai la signora Ruiz che stava liberando la sua scrivania. Pensai che l'avessero declassata o esternalizzata, sa, una cosa che consideravo una vera minaccia. Mi spiegò che si trattava di «loro», ne parlava sempre dicendo così, «loro» o «tutto quello che sta succedendo». Disse che la sua famiglia aveva già venduto la casa e che stavano comprando una casetta dalle parti di Fort Yukon, in Alaska. Io pensai che fosse la cosa più stupida che avessi mai sentito, soprattutto perché veniva da una come Inez. Non era un'ignorante, era una "a posto". Mi dispiace usare questo termine, ma è come la pensavo allora, come ero. Suo marito mostrò mai una qualche preoccupazione? No, lui no, ma i ragazzi sì, non a parole, non consciamente, credo. Jenna cominciò a fare a botte. Aiden non voleva andare a dormire se non lasciavamo le luci accese. Sciocchezze di questo tipo. Non credo che fossero esposti a più informazioni di me o Tim, ma magari non avevano le distrazioni che permettono agli adulti di non pensarci. Come reagiste lei e suo marito? Zokoft e Ritalin SR per Aiden, Adderall XR per Jenna. Funzionò, per qualche tempo. L'unica cosa che mi scocciava era che la nostra assicurazione non li copriva perché prendevano già il Phalanx. Da quanto? Da quando fu disponibile. Prendevamo tutti il Phalanx, «Un po' di Phalanx, un po' di serenità». Questo era il nostro modo di prepararci… questo e la pistola comprata da Tim. Continuava a promettermi che mi avrebbe portata al poligono per insegnarmi a sparare. «Domenica», diceva ogni volta, «andremo questa domenica». Sapevo che non era vero. Le domeniche erano riservate alla sua amante, quella puttana bimotore col ponte di cinque metri alla quale sembrava dedicare tutto il suo amore. Ma non mi importava più di tanto. Avevamo le nostre pillole, e almeno lui sapeva usare la Glock. Faceva parte della vita, come i rivelatori di fumo o gli airbag. Forse ci pensi di tanto in tanto, ma sono sempre lì… "giusto in caso". E inoltre, davvero, c'era già così tanto per cui preoccuparsi lì fuori, sembrava che ogni mese portasse una nuova angoscia. Come si fa a stare dietro a tutto? Come si fa a sapere quale minaccia è veramente reale? E lei come lo seppe? Si era appena fatto buio. In tv c'era la partita. Tim era seduto nella sua poltrona Barca-Lounger con una Corona. Aiden giocava sul pavimento con i suoi Ultimate Soldiers. Jenna era in camera sua a fare i compiti, io stavo svuotando la Maytag così non sentii Finley abbaiare. Be', forse sì, ma non mi ci soffermai più di tanto. La nostra casa era nell'ultima fila del complesso, proprio ai piedi delle colline. Vivevamo in una zona di North County tranquilla e moderna, vicino a San Diego. C'era sempre un coniglio, a volte un cervo, che correva per il prato, perciò Finley faceva sempre casino. Mi sa che lanciai un'occhiata al post-it su cui mi ero segnata di prendergli uno di quei collari anti-abbaio alla citronella. Non ricordo bene a che punto gli altri cani cominciarono ad abbaiare, o quando sentii l'allarme della macchina giù in strada. Fu quando sentii un rumore simile a uno sparo che andai nello studiolo. Tim non aveva sentito nulla. Teneva il volume troppo sparato. Gli dicevo sempre che doveva farsi controllare l'udito, non passi i tuoi vent'anni suonando in un gruppo di speed metal senza… [Singhiozza.] Aiden aveva sentito qualcosa. Mi chiese che stava succedendo. Feci per dirgli che non lo sapevo quando vidi che sgranava gli occhi. Stava guardando oltre di me, verso la porta a vetri scorrevole che dava sul cortile nel retro. Mi girai giusto in tempo per vederla andare in frantumi. Era alto circa un metro e sessanta, spalle strette e cadenti e con quella pancia gonfia e ballonzolante. Era a torso nudo, e la carne grigia e chiazzata era tutta lacera e piena di cicatrici. Aveva il fetore della spiaggia, come di alghe marcite e acqua salata. Aiden balzò in piedi e corse verso di me. Tim si alzò dalla poltrona e si mise tra noi e quella cosa. In una frazione di secondo, fu come se tutte le bugie fossero crollate. Tim si guardò intorno terrorizzato cercando un'arma e proprio in quell'istante la creatura lo afferrò per la camicia. Caddero sul tappeto, lottando. Tim ci urlò di correre in camera da letto a prendere la pistola. Ero nel corridoio quando sentii Jenna urlare. Corsi nella sua stanza, spalancai la porta. Un altro, grosso, direi un paio di metri, con spalle gigantesche e braccia rigonfie. La finestra era rotta e l'essere aveva preso Jenna per i capelli. Lei urlava: «Mammamammamamma!» E lei cosa fece? Io… io non sono del tutto sicura. Quando provo a ricordarmi, tutto scorre troppo veloce. Presi la creatura per il collo. Quella si tirò Jenna verso la bocca aperta. Io strinsi forte… tirai… I ragazzi dicono che staccai la testa di quell'essere, la strappai semplicemente via con la carne, i muscoli e tutto il resto che penzolava a brandelli. Non credo che sia possibile. Forse con tutta l'adrenalina che ti scorre dentro… Credo che il ricordo dei ragazzi si sia ingigantito durante gli anni, trasformandomi in una versione femminile di Hulk o qualcosa del genere. Io so che liberai Jenna. E mi ricordo questo, e mi ricordo che, appena un secondo dopo, Tim entrò nella stanza con questa sostanza densa, appiccicosa e nera sulla camicia. Aveva la pistola in una mano e il guinzaglio di Finley nell'altra. Mi lanciò le chiavi della macchina e mi disse di portare i ragazzi nella Suburban. Corse nel cortile sul retro mentre noi andavamo verso il garage. Sentii la sua pistola sparare mentre mettevo in moto. Il Grande panico BASE AERONAUTICA DELLA GUARDIA NAZIONALE DI PARNELL: MEMPHIS, TENNESSEE, USA [Gavin Blaire pilota un D-17, uno dei dirigibili da combattimento che costituiscono il cuore dell'aviazione civile americana. È un compito che ben gli si addice. Da civile, pilotava un dirigibile della Fujifilm.] La fila si allungava fino all'orizzonte: berline, camion, autobus, camper, veicoli di ogni tipo. Vidi dei trattori, vidi una betoniera. Sul serio, vidi persino un autocarro a pianale aperto con sopra solo un grosso cartellone, che pubblicizzava un "Club per Signori". C'erano delle persone sedute in cima. La gente viaggiava su qualsiasi cosa, sui tetti dei vagoni, tra i portabagagli. Mi fece pensare a quelle vecchie foto dei treni in India con le persone aggrappate come delle scimmie. Ai lati della strada c'era ogni tipo di porcheria - borse, scatole, persino mobili costosi. Vidi un piano a coda, non sto scherzando, tutto fracassato come se l'avessero scaraventato giù da un camion. C'erano anche molte macchine abbandonate. Alcune erano state ribaltate, altre smontate, altre ancora sembravano bruciate. Vidi molte persone a piedi, camminavano nei campi o lungo la strada. Alcuni bussavano ai finestrini, e offrivano roba di ogni genere. Alcune donne si spogliavano. Penso che proponessero uno scambio, con ogni probabilità per della benzina. Non è possibile che cercassero un passaggio, a piedi erano più veloci delle macchine. Non avrebbe senso, ma… [Si stringe nelle spalle.] Cinquanta chilometri più dietro, in fondo alla strada, il traffico procedeva un po' meglio. Ci si sarebbe aspettati un po' più di calma. Non era così. La gente faceva lampeggiare i fari, c'era chi tamponava la macchina davanti, e chi usciva dalla sua e dava di stomaco. Vidi una manciata di persone sdraiate su un lato della strada che si muovevano appena o erano del tutto immobili. La gente ci passava accanto portandosi dietro la propria roba, i bambini, o semplicemente correndo, tutti nella stessa direzione del traffico. Ancora qualche chilometro e capii perché. Quelle creature stavano sciamando tra le macchine. Gli autisti sulle corsie esterne cercavano di sterzare fuori strada e si impantanavano bloccando le corsie interne. Molti non riuscivano ad aprire le portiere. Le auto erano ammucchiate una contro l'altra. Vidi quegli esseri che infilavano le braccia nei finestrini aperti e tiravano fuori le persone o si infilavano loro stessi nell'abitacolo. Molti autisti erano intrappolati in macchina. Tenevano le portiere chiuse e, presumo, con la sicura inserita. I finestrini sollevati garantivano la sicurezza del vetro temprato. I morti non potevano entrare, ma i vivi non potevano uscire. Vidi alcune persone che si fecero prendere dal panico e tentarono di sparare attraverso il parabrezza, distruggendo così la loro unica protezione. Stupidi. Restando in macchina avrebbero potuto guadagnare un po' di tempo, magari sarebbero anche riusciti a fuggire. Ma forse non c'era nessuna via di fuga, solo una fine più rapida. C'era un rimorchio per cavalli attaccato a un pick-up nella corsia centrale. Oscillava all'impazzata, avanti e indietro. I cavalli erano ancora dentro. Lo sciame continuò ad avanzare tra le macchine, aprendosi letteralmente la strada a morsi lungo le file bloccate, con tutti quei poveri bastardi che cercavano solo di scappare. Ed è questo che mi ossessiona più di ogni altra cosa, non potevano andare da nessuna parte. Quella era la I-80, un tratto di superstrada tra Lincoln e North Platte. Tutte e due le città erano infestate, così come i paesini tra una e l'altra. Che cosa pensavano di fare? Chi aveva organizzato questo esodo? Ma era stato davvero organizzato da qualcuno? O la gente vedeva una fila di macchine e si accodava senza chiedere nulla? Cercai di immaginarmi come doveva essere, appiccicati paraurti contro paraurti, bambini che piangevano, cani che abbaiavano, sapendo cosa succedeva solo qualche chilometro più indietro e sperando che qualcuno davanti sapesse dove stava andando. Ha mai sentito l'esperimento che fece un giornalista americano a Mosca negli anni Settanta? Si mise in attesa davanti a un palazzo, un palazzo come tanti, una porta scelta a caso. Ed effettivamente un tizio si mise in fila dietro di lui, poi un altro paio, e in men che non si dica c'era una coda tutto intorno all'isolato. Nessuno chiedeva quale fosse il motivo di quella fila. Davano tutti per scontato che ne valesse la pena. Non so se quella storia fosse vera o no. Forse è una leggenda metropolitana, o un mito da guerra fredda. Chissà? * ALANG, INDIA [Sono sulla riva insieme a Ajay Shah, guardiamo i relitti arrugginiti di navi un tempo magnifiche. Siccome il governo non ha i fondi per rimuoverle e siccome sia il tempo sia gli elementi hanno reso praticamente inutilizzabile l'acciaio di cui sono fatte, restano come vestigia silenziose della carneficina cui un tempo questa spiaggia fece da sfondo.] Mi dicono che quello che successe qui non fu insolito, che in tutto il mondo, dove la terra incontra l'oceano, la gente cercava disperatamente di salire a bordo di qualsiasi oggetto galleggiante nella speranza di trovare la salvezza in mare. Non sapevo cosa fosse Alang, anche se avevo vissuto tutta la mia vita nella vicina Bhavnagar. Subito dopo aver lasciato l'università diventai un direttore d'ufficio, un "brillante" colletto bianco. L'unico tipo di lavoro manuale che avevo fatto era stato pigiare i tasti del computer, poi smisi anche quello da quando tutti i nostri programmi presero a funzionare con il riconoscimento vocale. Credevo che Alang fosse un cantiere navale, ecco perché cercai di andarci. Mi aspettavo di trovare una fabbrica che sfornava scafi su scafi per portarci tutti verso la salvezza. Non avevo idea che fosse esattamente l'opposto. Ad Alang non costruivano navi, le distruggevano. Prima della guerra era il più grande porto di demolizione del mondo. Vascelli di tutte le nazioni venivano portati qui da compagnie indiane di rottamazione, si accumulavano su questa spiaggia, venivano spogliati, fatti a pezzi e smontati finché non rimaneva neanche il più piccolo dei bulloni. Le decine e decine di imbarcazioni che vidi non erano navi ben equipaggiate e funzionanti, ma scafi spogli allineati e lasciati morire. Non c'erano bacini di carenaggio, né gru per l'alaggio. Più che un cantiere, Alang era una lunga striscia di sabbia. La procedura standard era che le navi venissero sbattute sulla spiaggia, ferme come balene arenate. Pensai che la mia unica speranza fossero i cinque o sei nuovi arrivi che erano rimasti ancorati al largo, navi con equipaggio ridotto e, mi auguravo, un po' di carburante avanzato nei serbatoi. Una di queste imbarcazioni, la Veronique Delnias, stava cercando di tirare in mare una delle sue sorelle arenate. Corde e catene erano legate a casaccio alla poppa della Tulip di Singapore, una nave container da traino che era già stata in parte sventrata. Arrivai proprio quando la Delnias accese i motori. Vidi lo spumeggiare bianco dell'acqua mentre la nave lottava con le funi. Sentii le corde più deboli che si spezzavano emettendo rumori che sembravano spari di pistola. Le catene più forti però… resistettero più a lungo dello scafo. Quando l'avevano arenata, la Tulip doveva aver subito gravi danni alla chiglia. Quando la Delnias cominciò a tirare, sentii questo orribile gemito, lo stridente cigolio del metallo. La Tulip si spaccò letteralmente in due, la prua rimase sulla riva mentre la poppa veniva trascinata in mare. Nessuno poté farci niente, la Delmas aveva già raggiunto la sua velocità massima e trainò la poppa della Tulip verso l'acqua profonda, dove si capovolse e affondò in pochi secondi. Dovevano esserci almeno un migliaio di persone a bordo, accalcate in ogni cabina e corridoio e centimetro quadrato del ponte. Le loro urla furono coperte dal fragore dell'aria che risaliva in superficie. Perché i profughi non si limitavano ad aspettare a bordo delle navi arenate, tirando su le scale per renderle inaccessibili? Lei parla con la razionalità del senno di poi. Non era lì quella notte. Il cantiere era pieno zeppo di persone, fino alla battigia, uomini e donne lanciati in una folle fuga che si stagliavano sullo sfondo degli incendi nell'entroterra. Centinaia di persone cercavano di andare a nuoto verso le navi. La risacca era "soffocata" dai corpi di quelli che non ce l'avevano fatta. Decine di piccole barche andavano avanti e indietro, trasportando la gente dalla costa alle navi. «Dammi i soldi», dicevano alcuni di quei traghettatori, «dammi tutto quello che hai e ti prendo a bordo». Il denaro aveva ancora un valore? Il denaro, il cibo o qualsiasi cosa considerassero preziosa. Vidi l'equipaggio di una nave che voleva solo donne, solo donne giovani. Su un'altra lasciavano salire solo profughi dalla pelle chiara. I bastardi illuminavano con le torce la faccia delle persone, per poter scartare quelli scuri come me. Vidi addirittura un capitano, in piedi sul ponte della lancia della sua nave, che agitava la pistola e diceva: «Nessuna delle caste elencate, non prendiamo gli intoccabili!». Intoccabili? Caste? Chi diavolo la pensa ancora così? E, questa è la parte folle, alcuni dei più anziani uscirono addirittura dalla fila! Riesce a crederci? Sto solo sottolineando gli esempi più negativi, mi capisca. Per ogni profittatore, o psicopatico, c'erano dieci persone rispettabili e di buon animo il cui karma era ancora puro. Molti pescatori e proprietari di barchette che avrebbero potuto limitarsi a scappare con le loro famiglie scelsero di affrontare il pericolo continuando a tornare a riva. Quando penso ai rischi che correvano: potevano finire assassinati per le loro barche, o semplicemente derubati e abbandonati sulla spiaggia, o anche attaccati da tutti quei demoni sottomarini… Ce n'erano un bel po'. Molti profughi infetti avevano cercato di raggiungere a nuoto le navi e si erano poi rianimati dopo essere annegati. C'era la marea bassa, l'acqua era appena abbastanza profonda perché un uomo ci potesse annegare, ma era sufficientemente bassa perché uno di quei mostri carnivori in piedi sul fondale potesse raggiungere la sua preda. Si vedevano molte persone che nuotavano sparire all'improvviso sott'acqua, o barche che si capovolgevano e i passeggeri che venivano trascinati giù. Eppure i soccorritori continuavano a tornare a riva o addirittura a saltare dalle navi per salvare la gente in acqua. Fu così che mi salvai io. Ero uno di quelli che avevano provato a nuotare. Le navi sembravano molto più vicine di quanto non fossero. Ero un buon nuotatore, ma dopo essere arrivato a piedi da Bhavnagar e aver lottato quasi tutto il giorno per rimanere in vita, avevo a malapena la forza sufficiente per galleggiare sulla schiena. Quando raggiunsi la nave sulla quale avevo pensato di trovare la salvezza, non avevo più abbastanza fiato nei polmoni per chiamare aiuto. Non c'era una passerella. La liscia fiancata torreggiava sopra di me. Battei le mani contro l'acciaio, urlando con l'ultimo filo di voce che mi rimaneva. Non appena scivolai sotto la superficie dell'acqua, sentii un braccio possente che mi cingeva il torace. Ci siamo, pensai: pochi secondi e avrei sentito dei denti che mi scavavano nella carne. Ma invece di trascinarmi giù, il braccio mi riportò in superficie. Mi ritrovai a bordo della Sir Wilfred Grenfell, una ex lancia della guardia costiera canadese. Cercai di parlare, di chiedere scusa perché non avevo soldi, di spiegare che potevo lavorare per pagarmi il viaggio, potevo fare qualsiasi cosa di cui avessero bisogno. Il marinaio si limitò a sorridere. «Tieniti», mi disse. «Stiamo per partire». Sentii la vibrazione del ponte e poi lo scatto in avanti della nave che si avviava. E quella fu la parte peggiore, guardare le imbarcazioni che superavamo. Alcuni degli infetti a bordo avevano cominciato a rianimarsi. Alcuni di quei vascelli erano mattatoi galleggianti, altri bruciavano mentre erano ancora all'ancora. La gente si buttava in mare. Molti di quelli che finivano sott'acqua non riemergevano più. * TOPEKA, KANSAS, USA [Sharon ha quasi tutti i requisiti necessari per essere considerata bella: lunghi capelli rossi, luminosi occhi verdi, e il corpo di una ballerina o di una top model del periodo prebellico. Ma ha anche il cervello di una bambina di quattro anni. Siamo alla Rothman Rehabilitation Home, la clinica di riabilitazione per bambini selvaggi, cresciuti senza contatto con altri esseri umani. La dottoressa Roberta Kelner, l'assistente sociale di Sharon, descrive le sue condizioni come "fortunate". «Per lo meno ha capacità linguistiche, meccanismi mentali coesi», spiega. «Queste sue facoltà sono rudimentali, ma almeno sono pienamente funzionali». La dottoressa Kelner è entusiasta dell'intervista, al contrario del dottor Sommers, il direttore della Rothman. I finanziamenti per questo programma sono sempre stati irregolari, e l'attuale amministrazione sta minacciando di chiudere definitivamente la clinica. Inizialmente Sharon è timida. Non mi dà la mano e raramente mi guarda negli occhi. Anche se Sharon è stata trovata tra le rovine di Wichita, non c'è alcun modo di sapere dove si è svolta la sua storia.] Eravamo in chiesa, io e la mamma. Papà aveva detto che veniva e ci trovava lui. Papà doveva andare a fare una cosa. Lo dovevamo aspettare in chiesa. Stavano tutti là. E avevano tanta roba. Avevano cereali, acqua e succhi di frutta, sacchi a pelo, torce elettriche e … [Mima un fucile.] La signora Randolph ne aveva uno. Non doveva. Erano pericolosi. Mi diceva che erano pericolosi. Era la mamma di Ashley. Ashley era mio amico. Le chiesi dov'era Ashley. Cominciò a piangere. Mamma mi disse di non chiedere di Ashley e disse alla signora Randolph che le dispiaceva. La signora Randolph era sporca, aveva rosso e marrone sul vestito. Era grassa. Aveva le braccia grosse e morbide. C'erano altri bambini, Jill e Abbie, e altri bambini. Ci badava la signora McGraw. Avevano i pastelli. Stavano colorando su un muro. Mamma mi disse di andare a giocare con loro. Mi disse che era okay. Disse che pastore Dan aveva detto che era okay. Pastore Dan era là, cercava di farsi ascoltare dalla gente. «Per favore, per favore…». [Imita una voce bassa e profonda.] «Per favore, state tutti calmi, stanno arrivando le "torità", state calmi e aspettate le "torità". Nessuno lo ascoltava. Tutti parlavano, nessuno stava seduto. La gente cercava di parlare nei cosi [mima una persona al cellulare], erano tutti arrabbiati con i cosi, li buttavano via, e dicevano le parolacce. Mi dispiaceva per pastore Dan. [Imita il suono di una sirena.] Fuori. [Lo imita di nuovo, cominciando piano, poi più forte, poi riabbassa il volume, e lo ripete diverse volte.] Mamma stava parlando con la signora Cormode e altre mamme. Litigavano. La mamma si stava arrabbiando. La signora Cormode continuava a dire [con voce adirata] «be', e allora? Che altro puoi fare?». La mamma scuoteva la testa. La signora Cormode parlava con le mani. Non mi piaceva la signora Cormode. Era la moglie di pastore Dan. Era prepotente e cattiva. Qualcuno strillò… «Stanno arrivando!». La mamma venne e mi tirò su. Presero la nostra panca e la misero davanti alla porta. Misero tutte le panche davanti alla porta. «Presto!», «Bloccate la porta!». [Imita tante voci diverse.] «Mi serve un martello!», «Chiodi!», «Sono nel parcheggio!», «Vengono da questa parte!». [Si gira verso la dottoressa Kelner.] Posso? [Il dottor Sommers sembra incerto. La dottoressa Kelner sorride e annuisce. In seguito vengo a sapere che la stanza è insonorizzata per questo motivo.] [Sharon imita il gemito degli zombi. È sicuramente il più realistico che abbia mai sentito. A giudicare dal loro disagio, è evidente che Sommers e la Kelner la pensano allo stesso modo.] Stavano arrivando. Sempre più forte. [Imita di nuovo quel gemito. Poi batte il pugno destro sul tavolo.] Volevano entrare. [I colpi sono potenti, meccanici.] La gente urlava. La mamma mi abbracciò forte. «È okay». [La voce si addolcisce e Sharon comincia a carezzare i propri capelli.] «Non lascerò che ti prendano. Shhhh…». [Ora batte tutti e due i pugni sul tavolo, i colpi diventano più frenetici, come per simulare tanti mostri.] «Rinforzate la porta!», «Tenetela, tenetela!». [Imita il suono di vetri infranti.] Le finestre si ruppero, le finestre sul davanti vicino alla porta. Le luci si spensero. I grandi avevano paura. Urlavano. [La voce è di nuovo quella della madre.] "Shhhh… piccola. Non lascerò che ti prendano». [Le mani vanno dai capelli al viso, e accarezzano delicatamente la fronte e le guance. Sharon rivolge alla Kelner uno sguardo interrogativo. La Kelner annuisce. La voce di Sharon all'improvviso simula il rumore di qualcosa di grosso che si rompe, un cupo brontolio catarroso e gutturale.] «Stanno arrivando! Sparategli, sparategli!». [Fa il rumore di un'arma da fuoco e poi…] «Non lascerò che ti prendano, non lascerò che ti prendano». [Sharon all'improvviso distoglie lo sguardo, guarda dietro di me, guarda qualcosa che non c'è.] «I bambini! Non lasciategli prendere i bambini!». Questa era la signora Cormode. «Salvate i bambini! Salvate i bambini!». [Sharon imita più spari. Chiude le mani in un unico grande pugno, e lo abbatte con forza su una figura invisibile.] I bambini cominciarono a piangere. [Simula colpi sferrati con coltelli, con le mani e con altri oggetti.] Abbie piangeva forte. La signora Cormode la tirò su. [Mima l'atto di raccogliere qualcosa, o qualcuno, e lo sbatte contro il muro.] E poi Abbie smise. [Torna a carezzarsi il viso, la voce di sua madre è diventata più dura.] «Shhhh… è okay, bambina, è okay…». [Le mani vanno dal viso alla gola, e si stringono a strangolare.] «Non lascerò che ti prendano. NON LASCERÒ CHETI PRENDANO!». [Sharon comincia a respirare affannosamente.] [Il dottor Sommers fa per bloccarla. La dottoressa Kelner solleva una mano. Sharon all'improvviso si ferma, spalancando le braccia dopo aver imitato il suono di uno sparo.] La svolta ROBBEN ISLAND, PROVINCIA DI CITTÀ DEL CAPO, STATI UNITI DEL SUDAFRICA [Xolelwa Azania mi accoglie alla sua scrivania e mi invita a scambiare posto con lui, così posso godermi la fresca brezza dell'oceano dalla finestra. Si scusa per il "casino" e insiste nel voler togliere gli appunti dalla sua scrivania prima di continuare. Il signor Azania è a metà del suo terzo volume di Rainbow Fist: South Africa at War. Caso vuole che questo volume riguardi l'argomento di cui dobbiamo parlare, la svolta contro i morti viventi, il momento in cui il suo paese si allontanò dal precipizio.] Algido, una parola piuttosto banale per descrivere una delle figure più controverse della storia. Alcuni lo venerano come un salvatore, altri lo considerano un mostro, ma se mai dovesse incontrare Paul Redeker, se discutesse con lui sulla sua visione del mondo, sui problemi che lo affliggono o, cosa più importante, sulle loro soluzioni, algido sarebbe probabilmente la parola che meglio identificherebbe l'immagine di quell'uomo ai suoi occhi. Paul ha sempre, creduto, be', forse non sempre, ma per lo meno in tutta la sua vita da adulto, che il principale difetto dell'umanità fossero i sentimenti. Era solito dire che il cuore dovrebbe esistere solo per pompare il sangue al cervello, e qualsiasi altra cosa è solo una perdita di tempo ed energia. Furono le sue ricerche all'università, tutte incentrate su "soluzioni" alternative alle difficoltà storiche della società, che gli attirarono addosso l'attenzione del governo dell'apartheid. Molti biografi hanno cercato di etichettarlo come razzista ma, usando le sue stesse parole, «il razzismo è un deplorevole sottoprodotto di emozioni irrazionali». Altri hanno eccepito che un razzista per odiare un gruppo deve per lo meno amarne un altro. Redeker riteneva irrilevanti sia l'amore che l'odio. Per lui erano «difetti della condizione umana» e, di nuovo con le sue parole, «immaginate cosa si potrebbe perseguire se la razza umana si liberasse della sua umanità". Malvagio? Molti lo definirebbero così, mentre altri, specialmente l'oligarchia di Pretoria, lo reputarono «un'inestimabile fonte di intelligenza emancipata". Era l'inizio degli anni Ottanta, un momento critico per il governo dell'apartheid. Il paese era in una situazione spinosa. C'era l'ANC, c'era l'Inkatha Freedom Party, c'erano addirittura gli estremisti, elementi di destra della popolazione afrikaner ai quali più di ogni altra cosa sarebbe piaciuta una grossa rivolta in modo da provocare un conflitto razziale a tutto tondo. Al confine, il Sudafrica aveva solo paesi ostili e, nel caso dell'Angola, una guerra civile capeggiata da Cuba e appoggiata dai Sovietici. A tutto questo aggiunga il crescente isolamento dalle democrazie occidentali (che comprendeva il cruciale embargo delle armi) e non c'è da sorprendersi se le menti di Pretoria fossero ossessionate dall'idea di una disperata lotta per la sopravvivenza. Per questo si assicurarono l'aiuto del signor Redeker, per rivedere l'ultra segreto "Piano Arancione" del governo. Il piano esisteva sin da quando il governo dell'apartheid era salito al potere, nel 1948, ed era stato ideato per affrontare un potenziale scenario apocalittico per la minoranza bianca del paese. Gran parte dei paesi limitrofi, infatti, aveva ottenuto l'indipendenza e si moltiplicavano di pari passo le rivendicazioni di libertà provenienti dalla maggioranza dello stesso popolo africano. Fu così che a Pretoria capirono che un confronto totale poteva significare non solo la fine del governo afrikaner, ma degli afrikaner stessi. E fu qui che entrò in scena Redeker. Il suo Piano Arancione revisionato, debitamente completato nel 1984, era l'estrema strategia di sopravvivenza per gli afrikaner. Non era ignorata nessuna variabile. Stime demografiche, territorio, risorse, logistica… Redeker non solo aggiornò il piano per includere sia le armi chimiche di Cuba che un'opzione nucleare per il suo stesso paese, ma determinò anche, e fu questo a rendere "Arancione Ottantaquattro" così fondamentale da un punto di vista storico, quali afrikaner si sarebbero salvati e quali dovevano essere sacrificati. Sacrificati? Redeker credeva che un tentativo di proteggere tutti avrebbe ridotto al limite le risorse del governo, e sarebbe stato di conseguenza una condanna per l'intera popolazione. Fece un paragone con i sopravvissuti di una nave affondata che facevano capovolgere una scialuppa di salvataggio semplicemente perché non c'era abbastanza spazio per tutti. Redeker si era addirittura spinto a calcolare chi doveva essere "preso a bordo". Prendeva in considerazione salario, QI, fertilità, un'intera lista di "qualità desiderabili", inclusa la vicinanza del soggetto a una potenziale zona di crisi. «La prima vittima del conflitto deve essere il nostro sentimentalismo», era questa la dichiarazione di chiusura della sua proposta, «perché la sua sopravvivenza significherà la nostra distruzione». Arancione Ottantaquattro era un piano brillante. Era chiaro, logico, efficiente, e rese Paul Redeker uno degli uomini più odiati in Sudafrica. I suoi primi nemici furono alcuni degli afrikaner più radicali e fondamentalisti, i teorici della razza e i fanatici religiosi. In seguito, dopo la fine dell'apartheid, il suo nome cominciò a circolare ovunque. Naturalmente fu invitato a presentarsi alle udienze della commissione Verità e Riconciliazione e, naturalmente, rifiutò. «Non farò finta di avere un cuore solo per salvarmi la pelle", dichiarò pubblicamente, aggiungendo: «Non importa cosa faccio, sono sicuro che verranno a prendermi comunque». E lo fecero, anche se probabilmente non nel modo che Redeker si era immaginato. Fu durante il nostro Grande panico, che cominciò molte settimane prima del vostro. Redeker stava rintanato nella baita sui Monti del Drago che aveva comprato con i profitti accumulati con la sua attività di consulente finanziario. Amava il mondo degli affari. «Un traguardo, nessuna anima», era solito dire. Non fu sorpreso quando la porta venne scardinata ed entrarono gli agenti della National Intelligence Agency. Attestarono il suo nome, la sua identità, le azioni passate. Gli chiesero a bruciapelo se era lui l'autore di Arancione Ottantaquattro. Ovviamente, lui rispose senza tradire alcuna emozione. Sospettava che quell'invasione fosse una vendetta dell'ultimo minuto, e in quanto tale la accettava; il mondo stava andando all'inferno comunque, tanto valeva far fuori da subito qualche «diavolo dell'apartheid". Poi però accadde una cosa che lui non avrebbe mai potuto prevedere: all'improvviso gli agenti della NIA abbassarono le armi e si tolsero le maschere. Erano di tutti i colori: neri, asiatici, pellerossa, e persino un uomo bianco, un alto afrikaner che avanzò verso di lui e, senza dire nome o grado, gli chiese bruscamente, «Tu hai un piano per questo, amico. Non è vero?». E in effetti Redeker aveva elaborato e scritto una sua soluzione per l'epidemia dei non morti. Che altro poteva fare in quel nascondiglio isolato? Era stato un esercizio intellettuale; credeva che non sarebbe rimasto nessuno per leggere quel documento. Non aveva un titolo, perché, come spiegò più tardi, «i titoli e i nomi esistono solo per distinguere una cosa dall'altra» e, fino a quel momento, non c'erano altri piani come il suo. Ancora una volta, Redeker aveva considerato ogni dettaglio: non solo la situazione strategica del paese, ma anche la fisiologia, il comportamento e l'"arte della guerra" dei morti viventi. Sebbene potrà approfondire i dettagli del Piano Redeker in tutte le biblioteche pubbliche del mondo, eccole alcuni punti chiave. Prima di tutto, non c'era modo di salvare l'intera popolazione. L'epidemia era andata troppo oltre. Le forze armate erano già troppo indebolite e non potevano isolare efficacemente la minaccia; inoltre, poiché i soldati rimasti erano pochi e sparpagliati per il paese, non potevano che indebolirsi ogni giorno di più. Le nostre forze dovevano essere ritirate e consolidate in una speciale "zona sicura" che, con un po' di fortuna, poteva essere protetta da qualche ostacolo naturale come montagne, fiumi, o persino un'isola in mare aperto. Una volta concentrate in questa zona, le forze armate potevano sradicare l'infestazione dentro i suoi confini, quindi usare le risorse disponibili per difendersi da ulteriori assalti dei morti viventi. Questa era la prima parte del piano, ed era sensata quanto e più di ogni altra normale ritirata militare. La seconda parte del piano aveva a che fare con l'evacuazione dei civili, e solo Redeker poteva immaginare una strategia del genere. Secondo lui, solo una piccola parte della popolazione civile poteva essere portata nella zona sicura. Queste persone andavano salvate non solo per garantirsi un bacino professionale dal quale attingere per l'eventuale ricostruzione economica, ma anche per mantenere la legittimità e la stabilità del governo, per dimostrare a quelli già all'interno della zona che i loro capi «si prendevano cura di loro». C'era un'altra ragione per questa evacuazione parziale, una ragione logica e allo stesso tempo oscura che, secondo molti, assicurerà per sempre a Redeker il piedistallo più alto nel pantheon dell'inferno. Quelli lasciati indietro dovevano essere raggruppati in speciali zone isolate. Dovevano essere "esche umane", per distogliere i morti viventi dal seguire l'esercito che si ritirava nella zona sicura. Redeker propose che questi profughi isolati e non infetti fossero mantenuti in vita, ben difesi e, se possibile, addirittura riforniti, così da tenere impegnate le orde dei non morti. Vede il genio, la follia? Tenere queste persone come prigionieri perché «ogni zombi che assedia quei sopravvissuti sarà uno zombi in meno che si lancerà contro le nostre difese». A quel punto l'agente afrikaner alzò lo sguardo su Redeker, si fece il segno della croce e disse: «Che Dio ti aiuti». Un altro disse: «Che Dio ci aiuti tutti». Era stato il nero, che pareva essere a capo dell'operazione. «Ora portiamolo via da qui». Pochi minuti dopo, Redeker era su un elicottero in viaggio verso Kimberley, la stessa base sotterranea dove aveva scritto Arancione Ottantaquattro. Lo portarono a una riunione di quello che restava del gabinetto presidenziale, dove il suo rapporto fu letto a tutti i presenti. Avrebbe dovuto sentire la furia delle loro proteste, e nessuno urlò più forte del ministro della Difesa. Era uno zulù, un uomo feroce che avrebbe preferito combattere per strada piuttosto che rannicchiarsi in un bunker. Il vicepresidente era più preoccupato per le relazioni pubbliche. Non voleva nemmeno pensare a cosa ne sarebbe stato del suo fondoschiena se la notizia del piano fosse trapelata fino alla popolazione. Il presidente sembrò quasi personalmente offeso da Redeker. Prese per il bavero il ministro della Difesa e della Sicurezza e gli domandò perché diamine gli aveva portato questo demente criminale di guerra dell'apartheid. Il ministro farfugliò che non capiva perché il presidente fosse così adirato, specialmente visto che era stato proprio lui a dare l'ordine di trovare Redeker. Il presidente agitò le mani in aria e urlò che non aveva mai dato un ordine del genere, e poi, da qualche parte nella stanza, una voce debole disse: «Sono stato io». Era seduto contro la parete in fondo alla sala; si alzò, piegato in avanti per l'età e appoggiato ai tutori, ma con lo stesso spirito forte e vitale di sempre. L'anziano statista, il padre della nostra nuova democrazia, l'uomo il cui nome di nascita era stato Rolihlahla, che alcuni hanno semplicemente tradotto con 'Agitatore'. Quando lui si alzò, tutti gli altri si sedettero, tutti tranne Paul Redeker. Il vecchio fissò gli occhi su di lui, sorrise con quella calda espressione negli occhi strizzati famosa in tutto il mondo, e disse: «Molo, mhlobo warn». 'Salve, uomo della mia regione'. Andò lentamente da Paul, si girò verso l'organo governativo del Sudafrica, poi prese le carte dalla mano dell'afrikaner e disse con voce improvvisamente forte e giovane: «Questo piano salverà la nostra gente». Quindi, indicando Paul, disse: «Questo uomo salverà la nostra gente». E poi arrivò quel momento, quello sul quale gli storici probabilmente discuteranno finché l'argomento non svanirà dalla memoria. Abbracciò il bianco afrikaner. Per chiunque altro era semplicemente il suo tipico, forte abbraccio, ma per Paul Redeker… Lo so che la maggioranza dei biografi continua a dipingere quest'uomo come una creatura senza anima. Questa è l'immagine generalmente accettata. Paul Redeker: senza sentimenti, senza compassione, senza cuore. Tuttavia, uno dei nostri autori più stimati, vecchio amico e biografo di Biko, ritiene che Redeker fosse in realtà un uomo profondamente sensibile, troppo sensibile, in effetti, per vivere nel Sudafrica dell'apartheid. È convinto che la jihad contro le emozioni che Redeker portò avanti per tutta la vita era il solo modo che avesse per proteggere la sua sanità mentale dall'odio e dalla brutalità che vedeva ogni giorno. Non si sa molto dell'infanzia di Redeker, non si sa nemmeno se ebbe dei genitori o fu allevato dallo stato, se aveva amici o se aveva mai ricevuto una qualsiasi forma d'amore. Quelli che lo conoscevano per lavoro si ricordavano a stento di aver assistito a qualche sua interazione sociale o anche solo a un gesto di calore umano. L'abbraccio del padre della nostra nazione, quest'emozione genuina che perforò il suo guscio impenetrabile… [Azania sorride con imbarazzo.] Forse tutto ciò è un po' troppo sentimentale. Per quanto ne sappiamo era un mostro senza cuore, e l'abbraccio di quel vecchio non ebbe alcun effetto. Ma le posso dire che da quel giorno nessuno vide più Paul Redeker. Ancora adesso, nessuno sa davvero cosa sia stato di lui. E fu a quel punto che entrai in scena io, nelle settimane caotiche nelle quali il Piano Redeker venne applicato in tutto il paese. Fu necessaria una notevole opera di persuasione, quanto meno, ma quando ebbi convinto tutti che avevo lavorato per molti anni con Paul Redeker e che, cosa più importante, capivo il suo modo di ragionare meglio di chiunque altro in Sudafrica, come potevano rifiutarsi? Lavorai sulla ritirata, poi proseguii, durante i mesi di consolidamento, e avanti fino alla fine della guerra. Quanto meno dovettero apprezzare i miei servizi, altrimenti perché mi avrebbero garantito una sistemazione così lussuosa? [Sorride.] Paul Redeker, un angelo e un demonio. Alcuni lo odiano, altri lo adorano. Quanto a me, io provo solo compassione. Se ancora esiste, da qualche parte là fuori, spero sinceramente che abbia trovato la sua pace. [Dopo aver ricevuto un abbraccio di addio dal mio ospite, vengo riportato in macchina fino al traghetto per la terraferma. Le misure di sicurezza sono molto rigorose mentre firmo e restituisco il mio visto di entrata. L'alto afrikaner mi scatta un'altra foto. «Non si è mai abbastanza attenti, amico», dice, dandomi la penna. «Un mucchio di persone lì fuori vogliono spedirlo all'inferno». Firmo accanto al mio nome, sotto l'intestazione Istituto Psichiatrico Robben Island. NOME DEL PAZIENTE VISITATO: PAUL REDEKER.] * ARMAGH, IRLANDA [Nonostante non sia un cattolico, Philip Adler si è unito alle folle di visitatori del rifugio bellico del papa. «Mia moglie è bavarese», spiega nel bar del nostro hotel. «Doveva fare il pellegrinaggio alla cattedrale di San Patrizio». Questa è la sua prima volta fuori dalla Germania dalla fine della guerra. Il nostro incontro è accidentale. Non fa obiezioni sul mio registratore.] Amburgo era pesantemente infestata. Erano nelle strade, nei palazzi, uscivano a frotte dal Neuer Elbtunnel. Avevamo cercato di fare delle barricate con veicoli civili, ma quelli si contorcevano e uscivano come vermi gonfi e schifosi da ogni spazio libero. Anche i profughi erano dappertutto. Erano venuti fin dalla Sassonia, pensando di poter scappare via mare. Le navi se ne erano andate da un pezzo, il porto era un casino. Ne avevamo circa un migliaio intrappolati nella Reynolds Aluminiumwerk, e almeno il triplo al terminal Eurokai. Niente cibo, niente acqua potabile, non facevano che aspettare di essere liberati con i morti che sciamavano all'esterno, e non so quanti infetti all'interno. Il porto era intasato di cadaveri, ma cadaveri che ancora si muovevano. Li avevamo spinti verso il porto con i getti d'acqua antisommossa; servivano a risparmiare munizioni e aiutavano a tenere le strade pulite. Era una buona idea, ma poi finì la pressione degli idranti. Avevamo perso il nostro ufficiale in comando due giorni prima… uno strano incidente. Uno dei nostri aveva sparato a uno zombi che gli era arrivato quasi addosso. Il proiettile aveva passato la testa della creatura da parte a parte, strappando pezzi di quella materia grigia malata e finendo nella spalla del colonnello. Folle, eh? Mi passò il comando del settore prima di morire. Il mio primo dovere di ufficiale fu ammazzarlo. Avevo stabilito il nostro quartier generale nel Renaissance Hotel. Era una postazione decente, buoni campi di tiro con spazio sufficiente per ospitare la nostra unità e diverse centinaia di profughi. I miei uomini, quelli non assegnati alla difesa delle barricate, stavano cercando di apportare le stesse modifiche anche in altri palazzi simili. Con le strade bloccate e i treni immobili, pensai che fosse meglio segregare il maggior numero di civili possibile. L'aiuto sarebbe arrivato, era solo un problema di tempo. Stavo per organizzare un piccolo distaccamento che andasse in cerca di oggetti da usare come armi per il corpo a corpo, poiché le nostre munizioni si andavano esaurendo, quando arrivò l'ordine di ritirata. Non era insolito. La nostra unità si era ritirata poco per volta sin dai primi giorni del Panico. Quello che era inusuale, però, era il punto di raccolta. La divisione stava usando coordinate da mappe reticolate per la prima volta dall'inizio dei guai. Sino ad allora avevano semplicemente indicato come destinazione strutture civili comunicate su un canale aperto; così i profughi sapevano dove radunarsi. Adesso ricevemmo una trasmissione codificata basata su una mappa che non usavamo dalla fine della guerra fredda. Dovetti controllare le coordinate tre volte per dare la conferma. Ci piazzarono a Schafstedt, subito a nord del Nord-Ostsee Kanal. Tanto valeva che ci mandassero in Danimarca, cazzo! Ricevemmo anche l'ordine perentorio di non far traslocare i civili. Peggio ancora, ci era stato ordinato di non informarli della nostra partenza! Non aveva alcun senso. Volevano che ci ritirassimo nello Schleswig-Holstein, ma che lasciassimo indietro i profughi? Volevano che ci limitassimo a darcela a gambe? Ci doveva essere un errore. Chiesi conferma. La ricevetti. Chiesi di nuovo. Forse avevano mal interpretato la mappa, o avevano cambiato i codici senza dircelo. (Non sarebbe stato il loro primo errore.) A un certo punto mi ritrovai a parlare con il generale Lang, comandante dell'intero fronte settentrionale. Gli tremava la voce. Lo sentivo nonostante gli spari. Mi disse che gli ordini non erano un errore, che dovevo radunare quello che era rimasto della guarnigione di Amburgo e procedere immediatamente verso nord. Non sta succedendo davvero, mi dissi. Buffo, eh? Potevo accettare tutto il resto, potevo accettare che i corpi dei morti risorgessero per divorare il mondo, ma questo… si trattava di eseguire ordini che avrebbero indirettamente causato una strage. Ora, io sono un buon soldato, ma sono anche un tedesco dell'Ovest. Capisce la differenza? A quelli dell'Est era stato detto che non erano responsabili delle atrocità della seconda guerra mondiale, che da buoni comunisti erano stati vittime di Hitler come tutti gli altri. Capisce perché gli skinhead e i neofascisti erano soprattutto all'Est? Loro non sentivano la responsabilità del passato, non come la sentivamo noi dell'Ovest. A noi veniva insegnato sin dalla nascita a portare il peso della vergogna dei nostri nonni. Ci veniva insegnato che, anche se indossavamo un'uniforme, il nostro primo dovere era verso la nostra coscienza, non importa quali potessero essere le conseguenze. Così ero stato cresciuto, e così risposi. Dissi a Lang che non potevo, in buona coscienza, ubbidire al suo ordine, che non potevo lasciare questa gente senza protezione. Al che, lui esplose. Mi disse che se non eseguivo gli ordini io e, cosa più importante, i miei uomini, saremmo stati accusati di tradimento e perseguiti con "efficienza russa". Siamo arrivati a questo punto, pensai. Avevamo tutti sentito cosa stava succedendo in Russia… gli ammutinamenti, le misure restrittive, le epurazioni. Mi guardai intorno, guardai tutti questi ragazzi, diciotto, diciannove anni, tutti stanchi e spaventati e impegnati a combattere per la vita. Non potevo fargli una cosa del genere. Diedi l'ordine di ritirata. Come la presero? Non ci furono rimostranze, per lo meno non contro di me. Litigarono un po' tra di loro. Finsi di non accorgermene. Fecero il loro dovere. E i civili? [Pausa.] Avemmo tutto quello che ci meritavamo. «Dove state andando?», urlavano dai palazzi. «Tornate indietro, codardi!». Cercai di rispondere. «No, torneremo da voi», dissi. «Torneremo domani con più uomini. Restate dove siete, torneremo domani». Non mi credettero. «Bugiardo di merda!», sentii urlare da una donna. «Stai lasciando morire il mio bambino!». Quasi nessuno provò a seguirci, erano troppo preoccupati per gli zombi nelle strade. Una manciata dei più intraprendenti si aggrapparono ai nostri blindati. Cercarono di varcare a forza i portelli. Li buttammo giù. Dovemmo tapparci dentro quando dai palazzi cominciarono a lanciarci contro vari oggetti, lampade, mobili. Uno dei miei uomini fu colpito da un secchio pieno di escrementi. Sentii il rumore metallico di un proiettile che rimbalzava contro il portello del mio Marder. Uscendo dalla città passammo davanti ai resti delle nostre nuove unità di "stabilizzazione a reazione rapida". Avevano subito perdite pesanti dall'inizio della settimana. All'epoca non lo sapevo, ma erano tra le unità classificate come sacrificabili. Avevano ricevuto l'ordine di coprire la nostra ritirata, di evitare che ci seguissero troppi zombi o troppi profughi. Dovevano resistere fino alla fine. Il loro comandante stava in piedi sulla cupola del suo Leopard. Lo conoscevo. Avevamo prestato servizio insieme nelle missioni di pace della NATO in Bosnia. Forse è melodrammatico dire che mi salvò la vita, ma si prese un proiettile serbo che sono sicuro era destinato a me. L'ultima volta che l'avevo visto era stato in un ospedale a Sarajevo, e scherzava sul fatto di uscire da quel manicomio che la gente chiamava paese. E poi eccoci qua, mentre passavamo su quella devastata autobahn nel cuore della nostra madrepatria. Ci fissammo, ci scambiammo il saluto militare. Mi accucciai di nuovo nel blindato, e finsi di studiare la mappa per non far vedere le mie lacrime all'autista. «Quando arriveremo a destinazione», mi dissi, «ucciderò quel figlio di puttana». Il generale Lang. Avevo pianificato tutto. Non avrei mostrato la mia rabbia, per non insospettirlo. Avrei fatto rapporto e chiesto scusa per il mio comportamento. Magari lui avrebbe cercato di farmi un discorsetto di incoraggiamento, avrebbe cercato di spiegare o giustificare la nostra ritirata. Bene, pensai, lo ascolterò pazientemente, lo metterò a suo agio. Poi, quando si alzerà per darmi la mano, estrarrò l'arma e spalmerò il suo cervello da tedesco dell'Est sulla mappa di quello che una volta era il nostro paese. Forse insieme a lui ci sarebbe stato tutto il suo staff, tutti quegli altri miseri tirapiedi che stavano "solo eseguendo degli ordini". Li avrei fatti fuori tutti prima che mi prendessero! Sarebbe stato perfetto. Non avrei marciato col passo dell'oca fino all'inferno come un bravo Hitler Jugend. Avrei fatto vedere al generale, e a tutti gli altri, cosa significava essere un vero Deutsche Soldat. Ma non andò così. No. Riuscii a entrare nell'ufficio del generale Lang. Eravamo l'ultima unità dall'altro lato del canale. Lui aveva già capito tutto. Non appena arrivò il rapporto, si sedette alla scrivania, firmò gli ultimi ordini, scrisse l'indirizzo su una lettera per la sua famiglia e la sigillò, quindi si sparò un colpo alla testa. Bastardo. Oggi lo odio ancora di più di quanto lo odiai sulla strada da Amburgo. Perché? Perché ora capisco come mai facemmo quello che facemmo, gli ordini del Piano Prochnow. E questa comprensione non le ha fatto nascere della compassione per lui? Sta scherzando? Questo è proprio il motivo per cui lo odio. Sapeva che quello era solo il primo passo di una lunga guerra e che avremmo avuto bisogno di uomini come lui per vincerla. Codardo di merda. Si ricorda quello che ho detto sul fatto di seguire la propria coscienza? Non si può biasimare nessun altro, né chi ha architettato il piano, né l'ufficiale in comando, nessun altro che sé stessi. Devi fare le tue scelte e convivere ogni giorno con lo strazio delle conseguenze di quelle scelte. E il generale lo sapeva. Ecco perché ci abbandonò, come noi avevamo abbandonato quei civili. Aveva visto la strada davanti a sé, una strada di montagna ripida e insidiosa. Tutti avremmo dovuto scalarla, trascinandoci ognuno il fardello delle sue azioni. Lui non ce l'aveva fatta. Non era riuscito a reggere quel peso. * CASA DI CURA PER VETERANI YEVCHENKO, ODESSA, UCRAINA [La stanza non ha finestre. Fioche lampadine fluorescenti illuminano le pareti e i letti sporchi. I pazienti sono per lo più affetti da disturbi respiratori, in molti casi aggravati dalla carenza di qualsiasi farmaco utile. Non ci sono dottori qui, e le poche infermiere e gli assistenti non possono fare molto per alleviare le sofferenze dei malati. Per lo meno la stanza è calda e asciutta e, per questo paese, nel cuore dell'inverno è un lusso smisurato. Bohdan Taras Kondratiuk siede con la schiena dritta sulla sua brandina in fondo alla stanza. In quanto eroe di guerra gli spetta un lenzuolo appeso per la privacy. Tossisce nel fazzoletto prima di parlare.] Caos. Non so come altro descriverlo, lo sfacelo totale di organizzazione, ordine, controllo. Avevamo appena affrontato quattro scontri brutali: Luck, Rovno, Novograd e Zhitomir. Maledetta Zhitomir. I miei uomini erano esausti, mi capisca. Quello che avevano visto, quello che avevano dovuto fare, e sempre in ritirata, azioni di retroguardia, fughe. Ogni giorno si veniva a sapere di un'altra città che era caduta, un'altra strada chiusa, un'altra unità sopraffatta. Kiev avrebbe dovuto essere sicura, dietro le linee. Doveva essere il centro della nostra zona di sicurezza, ben presidiata, sempre rifornita, tranquilla. E così cosa succede appena arriviamo? Ricevo per caso l'ordine di far riposare e rimettere in sesto i miei uomini? Di riparare i veicoli, di rimpolpare la truppa, di curare i feriti? No, certo che no. Perché mai le cose dovevano andare nel modo giusto? Non era mai successo. La zona di sicurezza fu spostata di nuovo, questa volta in Crimea. Il governo si era già trasferito… era già fuggito a Sebastopoli. L'ordine civile era crollato. Kiev era sotto evacuazione totale. Ed era compito dell'esercito, o di quello che ne era rimasto. Alla nostra compagnia fu ordinato di sorvegliare la via di fuga del ponte Patona. Era il primo ponte nel mondo tutto saldato elettricamente, e molti stranieri erano soliti paragonarlo alla Torre Eiffel. La città aveva pianificato un grande progetto di ristrutturazione, il sogno di rinnovare la gloria passata. Ma, come ogni altra cosa nel nostro paese, quel sogno non divenne mai realtà. Già prima della crisi il ponte era un incubo di ingorghi stradali. Ora era zeppo di sfollati. Avrebbe dovuto essere chiuso al traffico stradale, ma dov'erano le barricate che avevano promesso, il cemento e l'acciaio che avrebbero reso impossibile ogni accesso forzato? Le macchine erano dappertutto, piccole Lag e vecchie Zigh, qualche Mercedes, e un gigantesco camion GAZ giusto al centro, ma capovolto! Provammo a spostarlo, mettendo una catena intorno all'assale e tirandolo con uno dei carri armati. Nessuna speranza. Cosa potevamo fare? Eravamo un plotone corazzato, mi capisca. Carri armati, non polizia militare. Non vedemmo nessuno della polizia militare. Ci avevano assicurato che sarebbero stati lì, ma non li vedemmo mai né avemmo loro notizie, né le ebbero le altre unità sugli altri ponti. E anche solo chiamarle "unità" è una barzelletta. Erano bande di uomini in uniforme, impiegati e cuochi; chiunque veniva arruolato diventava subito responsabile del controllo del traffico. Nessuno di noi era adatto a quel compito, non avevamo il giusto addestramento, l'equipaggiamento… Dov'era l'equipaggiamento antisommossa che ci avevano promesso, gli scudi, le corazze, i cannoni ad acqua? Avevamo l'ordine di "processare" tutti gli evacuati. Immagino sappia che "processare" significava vedere se qualcuno di loro era stato contaminato. Ma dove erano i maledetti segugi? Come si fa a individuare l'infezione senza i cani? Che bisogna fare, esaminare a occhio ogni profugo? Come no! Eppure, fu proprio questo che ci dissero di fare. [Scuote la testa.] Credevano davvero che quei poveracci terrorizzati, con la morte alle spalle e la sicurezza - l'illusione di sicurezza - qualche metro più avanti avrebbero formato una fila ordinata e ci avrebbero permesso di spogliarli per esaminare ogni centimetro della loro pelle? Credevano che gli uomini sarebbero rimasti immobili mentre ispezionavano le loro mogli, le madri, le figliolette? Si immagina? E noi cercammo anche di farlo. Quali alternative c'erano? Bisognava isolare gli infetti se qualcuno di noi voleva sopravvivere. Che senso ha anche solo cercare di evacuare le persone se si portano appresso l'infezione? [Scuote la testa e ride amaramente.] Fu un disastro! Alcuni semplicemente si rifiutarono, altri cercarono di scappare o addirittura si buttarono nel fiume. Scoppiarono risse. Molti dei miei uomini furono malmenati, tre furono pugnalati, mentre uno fu raggiunto dalla pallottola di un vecchio Tokav arrugginito impugnato da un nonno in prenda al terrore. Sono sicuro che era già morto quando cadde in acqua. Io non ero lì, mi capisca. Ero alla radio e cercavo di chiamare aiuto! I rinforzi stanno arrivando, me lo dicevano di continuo, non desistete, non disperate, i rinforzi stanno arrivando. Sull'altra sponda del Dniepr, Kiev bruciava. Nere colonne di fumo si alzavano dal centro della città. Noi eravamo sottovento, il tanfo era terribile, legno, gomma e la puzza della carne che bruciava. Non sapevamo quanto erano distanti, forse un chilometro, forse meno. Sulla collina il fuoco aveva inghiottito il monastero. Una maledetta tragedia. Con le sue mura alte, la posizione strategica, avremmo potuto farne una postazione di difesa. Qualsiasi cadetto del primo anno avrebbe potuto trasformarlo in una fortezza impenetrabile - rifornimenti nei sotterranei, cancelli sigillati, cecchini sulle torri. Avrebbero potuto tenere sotto controllo il ponte per… cazzo, per sempre! Mi sembrò di sentire qualcosa, un suono dall'altra riva… quel suono, lo sa, quando sono tutti insieme, quando sono vicini, quel suono che… nonostante le urla, le imprecazioni, i clacson e gli spari lontani dei cecchini, lo riconosci sempre. [Cerca di imitare il loro verso, ma viene scosso da colpi di tosse incontrollati. Si porta il fazzoletto al viso. Quando lo toglie è zuppo di sangue.] Fu quel suono a strapparmi via dalla radio. Guardai verso la città. Qualcosa catturò la mia attenzione, qualcosa sui tetti che si avvicinava velocemente. Un jet sfrecciò sopra di noi a volo radente. Ce ne erano quattro, modello Bokhoi 25 "Corvi", vicini, e abbastanza bassi da identificarli a vista. Che diavolo, pensai, stanno cercando di coprire l'accesso al ponte? Forse bombarderanno la zona antistante? Aveva funzionato a Rovno, per qualche minuto, almeno. I Corvi volarono in cerchio, come a confermare il bersaglio individuato, poi si inclinarono e vennero dritto verso di noi! Porco demonio, pensai, vogliono bombardare il ponte! Avevano rinunciato all'evacuazione e stavano per uccidere tutti! «Via dal ponte!», cominciai a urlare. «Andate via, tutti!». Tra la folla esplose il panico. Sembrava di vederlo, era come un'onda, come una scarica di corrente. La gente cominciò a gridare, cercavano di spingersi avanti, indietro, finivano uno contro l'altro. Molti si lanciavano in acqua con vestiti pesanti e scarpe che gli impedivano di nuotare. Io stavo trascinando le persone oltre il ponte, dicevo a tutti di scappare. Vidi le bombe che venivano sganciate, pensai che forse potevo tuffarmi all'ultimo momento, proteggermi dall'esplosione. Poi si aprirono i paracadute, e capii. In un una frazione di secondo, mi tirai su e cominciai a correre qua e là come un coniglio terrorizzato. «Al riparo!", urlavo. «Al riparo!». Saltai nel carro armato più vicino, chiusi forte il portello e ordinai all'equipaggio di controllare tutte le chiusure! Il carro armato era un vecchio T-72. Non sapevamo se il sistema di pressurizzazione funzionasse ancora, non veniva collaudato da anni. Potevamo solo sperare e pregare mentre ce ne stavamo rannicchiati nella nostra bara d'acciaio. L'artigliere stava singhiozzando, il pilota era raggelato, il comandante, un giovane sergente di appena vent'anni, stava appallottolato sul pavimento e stringeva la piccola croce che aveva al collo. Gli misi una mano sulla testa, gli assicurai che sarebbe andato tutto bene, e nel frattempo tenevo un occhio incollato al periscopio. Vede, l'RVX, pur essendo un gas nervino, non nasce in forma aerea. È come una pioggia: piccole gocce oleose che si appiccicano a tutto quello che toccano. Entra attraverso i pori, gli occhi, i polmoni. A seconda del dosaggio, gli effetti possono essere istantanei. Potevo vedere gli sfollati che cominciavano a tremare, le braccia che cadevano lungo i fianchi mentre l'agente chimico si faceva strada verso il sistema nervoso centrale. Si strofinavano gli occhi, non riuscivano a parlare, a muoversi, a respirare. Ero felice di non poter sentire l'odore del contenuto della loro biancheria intima, l'improvviso liberarsi della vescica e dell'intestino. Perché l'avevano fatto? Non capivo. L'alto comando non lo sapeva che le armi chimiche non avevano alcun effetto sui non morti? Non avevano imparato niente da Zhitomir? Il primo cadavere che si mosse fu quello di una donna, giusto un secondo prima degli altri, una mano che si contorceva arrampicandosi a tastoni sulla schiena di un uomo che sembrava avesse cercato di proteggerla. Lui scivolò via mentre lei si alzava su gambe malferme. Il suo viso era chiazzato e coperto da una ragnatela di vene annerite. Credo che mi vide, o vide il nostro carro armato. Spalancò la bocca, alzò le braccia. Vidi gli altri che tornavano in vita, uno ogni quaranta o cinquanta persone, tutti quelli che erano stati morsi e fino a quel momento avevano cercato di nasconderlo. E poi capii. Sì, avevano imparato da Zhitomir, e ora avevano trovato un uso migliore per gli avanzi della guerra fredda. Come si possono separare efficacemente i contaminati dagli altri? Come puoi impedire agli sfollati di diffondere l'infezione oltre le linee? Quello era un modo. Stavano cominciando a rianimarsi completamente, si alzavano, si trascinavano lentamente lungo il ponte verso di noi. Chiamai l'artigliere. Lui riuscì a malapena a balbettare una risposta. Gli diedi un calcio nella schiena e gli urlai l'ordine di mirare ai bersagli! Gli ci volle qualche secondo ma poi centrò il mirino sulla prima donna e schiacciò il grilletto. Mi tappai le orecchie quando la mitragliatrice Coax ruttò i suoi proiettili. Gli altri carri armati seguirono l'esempio. Venti minuti dopo, era tutto finito. So che avrei dovuto aspettare gli ordini, o almeno fare rapporto sulla nostra condizione o sugli effetti dell'attacco. Vidi altri sei Corvi sfrecciare sopra di noi, cinque in direzione degli altri ponti, l'ultimo verso il centro della città. Ordinai alla nostra compagnia di ritirarsi, di dirigersi verso sud-ovest e di non fermarsi. C'erano un mucchio di corpi intorno a noi, quelli che erano riusciti a passare il ponte appena prima del lancio del gas. Scoppiarono quando ci passammo sopra. È mai stato al museo della Grande Guerra Patriottica? Era uno dei palazzi più imponenti di Kiev. Il cortile era pieno di macchine: carri armati, cannoni, di ogni tipo e misura, dalla Rivoluzione ai giorni nostri. Davanti all'entrata del museo c'erano due carri armati, uno di fronte all'altro. Erano decorati con disegni colorati, e ai bambini era permesso di salirci sopra e giocare. C'era una Croce di Ferro, alta un metro, fatta con le centinaia di vere Croci di Ferro prese dai soldati di Hitler morti. C'era un murale, dal pavimento al soffitto, che rappresentava una grande battaglia. I nostri soldati erano tutti uniti, in un'onda ribollente di forza e coraggio che travolse i tedeschi e li cacciò dalla nostra patria. Tutti quei simboli della nostra difesa nazionale, e nessuno era più spettacolare della statua della Rodina Mat (la Madrepatria). Era la costruzione più alta della città, un capolavoro di più di sessanta metri in puro acciaio inossidabile. Fu l'ultima cosa che vidi a Kiev, scudo e spada levati in un eterno segno di trionfo, occhi splendenti che ci guardavano mentre noi fuggivamo. * RISERVA NATURALE DI SAND LAKES, PROVINCIA DI MANITOBA, CANADA [Jesika Hendricks indica la vasta e deserta area subartica. La bellezza naturale è stata sostituita da rottami: veicoli abbandonati, macerie e cadaveri umani parzialmente congelati nel grigio di neve e ghiaccio. Originaria di Waukesha, nel Wisconsin, la canadese naturalizzata fa parte del progetto di ripristino della riserva naturale di questa regione. Insieme a molte centinaia di altri volontari, viene qui ogni estate dalla fine delle ostilità ufficiali. Anche se i responsabili del progetto sostengono di aver fatto sostanziali progressi, nessuno può dichiarare che il completamento sia vicino.] Non li biasimo, il governo, la gente che avrebbe dovuto proteggerci. Obiettivamente, credo di poter capire. Non era possibile che tutti seguissero l'esercito a ovest, oltre le Montagne Rocciose. Come potevano nutrirci tutti, come potevano ispezionarci tutti, e come potevano anche solo sperare di fermare gli eserciti di non morti che quasi di sicuro ci avrebbero seguito? Posso capire perché cercarono di far deviare verso nord il maggior numero di profughi possibile. Che altro potevano fare, fermarci sulle Montagne Rocciose con delle truppe armate, ucciderci con il gas come in Ucraina? Per lo meno, se andavamo verso nord, avremmo avuto una possibilità. La temperatura sarebbe scesa, i non morti si sarebbero congelati, e forse qualcuno di noi sarebbe riuscito a sopravvivere. Stava succedendo lo stesso in tutto il mondo, la gente fuggiva verso nord con la speranza di restare in vita fino all'arrivo dell'inverno. No, non li biasimo per averci fatto deviare, questo lo posso perdonare. Ma il modo irresponsabile in cui lo fecero, la mancanza di informazioni fondamentali che avrebbe aiutato un sacco di persone a sopravvivere… questo non potrò mai perdonarlo. Era agosto, due settimane dopo Yonkers e appena tre giorni dopo che il governo aveva cominciato a ritirarsi verso ovest. Non c'erano stati troppi focolai di epidemia nel nostro quartiere. Ne avevo visto solo uno, un gruppo di sei che si nutrivano di un barbone. I poliziotti li avevano abbattuti rapidamente. Era successo a tre isolati da casa nostra, e fu allora che mio padre decise di partire. Eravamo in soggiorno; mio padre stava imparando a caricare il suo nuovo fucile mentre mia madre finiva di inchiodare le finestre. Non si riusciva a trovare un canale che mostrasse qualcosa di diverso dalle notizie sugli zombi, immagini dal vivo o filmati registrati di Yonkers. Guardandomi indietro, ancora non riesco a credere quanto fossero poco professionali i mass media. Così tanti commenti, così pochi fatti. Tutti quegli appetitosi bocconi sonori da parte di un esercito di "esperti" che si contraddicevano uno con l'altro, che cercavano di sembrare ognuno più "sorprendente" e "aggiornato" dell'altro. Era tutto così confuso, sembrava che nessuno sapesse cosa fare. L'unica cosa sulla quale erano d'accordo era che tutti i privati cittadini dovevano «andare a nord". Poiché i morti viventi si congelano, il freddo estremo è la nostra sola speranza. Non ci fecero sapere altro. Nessun'altra informazione su dove andare a nord, cosa portarci dietro, come sopravvivere, solo quel maledetto slogan che si sentiva da ogni mezzobusto, o che semplicemente strisciava senza sosta sullo sfondo di ogni trasmissione. «Andate a nord. Andate a nord. Andate a nord". «Ci siamo», disse papà, «stanotte lasciamo questo posto e ce ne andiamo a nord». Cercò di sembrare determinato, diede una bottarella al suo fucile. Non aveva mai toccato un'arma prima. Era un gentiluomo nel senso più letterale del termine - era un uomo gentile. Basso, pelato, un viso grassoccio che diventava rosso quando rideva, era il re delle barzellette stupide e delle battute di cattivo gusto. Aveva sempre qualcosa in serbo, un complimento o un sorriso, o un piccolo aumento della mia paghetta del quale la mamma non doveva sapere. Lui era lo sbirro buono della famiglia, lasciava alla mamma tutte le decisioni importanti. E quella volta la mamma provò a discutere, provò a farlo ragionare. Dove abitavamo noi in inverno nevicava, avevamo tutto quello che ci serviva. Perché quel lungo viaggio verso l'ignoto quando potevamo fare scorta di provviste, continuare a fortificare la casa e semplicemente aspettare la prima gelata d'autunno? Papà non volle sentire ragioni. Potevamo essere morti per l'autunno, potevamo essere morti per la settimana seguente! Era davvero preso dal Grande panico. Ci disse che sarebbe stato come una vacanza in campeggio prolungata. Ci saremmo nutriti di hamburger d'alce e dessert di bacche selvatiche. Promise che mi avrebbe insegnato a pescare e mi chiese come volevo chiamare il mio coniglietto quando l'avessi preso. Aveva vissuto a Waukesha tutta la vita. Non era mai stato in campeggio. [Mi mostra qualcosa nel ghiaccio, una collezione di DVD rotti.] Ecco cosa la gente portò con sé: asciugacapelli, GameCube, decine di computer portatili. Non credo che fossero così stupidi da pensare che avrebbero potuto usarli. Forse qualcuno sì. Credo che quasi tutti avessero solo paura di perderli, paura di ritornare dopo sei mesi e trovare la casa saccheggiata. Noi invece pensammo anche a fare i bagagli in modo sensato. Abiti caldi, utensili per cucinare, roba per l'armadietto dei medicinali e tutto il cibo in scatola che potevamo portare. Sembrava sufficiente per mangiare due anni. Ne finimmo metà durante il viaggio. Non mi preoccupai. Era come un'avventura, il lungo viaggio verso nord. Tutte queste storie che si sentono sulle strade intasate e la violenza, per noi non fu così. Eravamo nella prima ondata. Le uniche persone davanti a noi erano i canadesi, e molti di loro erano partiti già da molto tempo. C'era comunque molto traffico per strada, più macchine di quante ne avessi mai viste, ma scorreva piuttosto rapidamente, e si intasava davvero solo nei pressi di cittadine o parchi lungo la strada. Parchi? Parchi, terreni destinati al campeggio, qualsiasi posto che potesse far credere alla gente di essere arrivata abbastanza lontano. Papà guardava queste persone dall'alto in basso, diceva che erano miopi e irrazionali. Diceva che erano ancora troppo vicini alle zone popolate e che l'unico modo per farcela era andare più a nord possibile. Mamma rispondeva sempre che non era colpa loro, che molti erano semplicemente rimasti senza benzina. «E di chi è la colpa se sono rimasti senza benzina?», ribatteva papà. Noi avevamo un sacco di taniche di carburante sul tetto del pulmino. Papà aveva cominciato a metterlo da parte sin dai primi giorni del Panico. Incontravamo molti ingorghi vicino alle stazioni di rifornimento lungo la strada, molte delle quali avevano già questi enormi cartelli all'esterno che dicevano BENZINA ESAURITA. Papà li superava guidando molto veloce. Superava velocemente molte cose, macchine ferme che avevano bisogno di una spinta, o autostoppisti che avevano bisogno di un passaggio. Ce n'erano un sacco, in certe zone, camminavano in fila a lato della strada con l'aspetto che uno immagina debbano avere i profughi. Ogni tanto una macchina si fermava per farne salire un paio, e all'improvviso tutti volevano un passaggio. «Visto in cosa si sono cacciati?». Papà era così. Noi facemmo salire una donna che camminava da sola e si tirava dietro una di quelle valigie con le rotelle. Sembrava piuttosto innocua, tutta sola sotto la pioggia. Forse per questo la mamma fece fermare papà per darle un passaggio. Si chiamava Patty, veniva da Winnipeg. Non ci disse come era finita lì, né noi lo chiedemmo. Era molto riconoscente e cercò di dare ai miei genitori tutti i soldi che aveva. Mamma rifiutò e le promise che l'avremmo portata fin dove saremmo arrivati noi. Lei cominciò a piangere, e continuava a ringraziarci. Ero orgogliosa dei miei genitori, stavano facendo la cosa giusta, poi la donna starnutì e tirò fuori un fazzoletto per soffiarsi il naso. Aveva tenuto la mano sinistra in tasca fin da quando l'avevamo caricata. Vedemmo che era avvolta in un panno e aveva una macchia scura che sembrava sangue. Lei si accorse che l'avevamo notato e improvvisamente parve nervosa. Ci disse di non preoccuparci e che si era solo tagliata per sbaglio. Papà guardò la mamma, e tutti e due rimasero zitti. Non mi guardarono, non dissero niente. Quella notte mi svegliai quando sentii sbattere la portiera dal lato del passeggero. Non ci trovai nulla di insolito. Facevamo sempre delle soste per andare al bagno. Mi svegliavano sempre, nel caso avessi bisogno, ma quella volta seppi cosa era successo solo quando il furgoncino si rimise in moto. Mi guardai intorno cercando Patty, ma non c'era più. Chiesi ai miei genitori cosa fosse successo e loro mi dissero che aveva chiesto di scendere. Io guardai indietro e mi sembrò di riuscire a scorgerla, una macchiolina che diventava ogni secondo più piccola. Mi sembrò che stesse correndo dietro di noi, ma ero così stanca e confusa che non potei esserne sicura. Forse non volevo sapere. Mi sforzai di non vedere un sacco di cose durante quel viaggio verso nord. Per esempio? Per esempio gli altri "autostoppisti", quelli che non correvano. Non erano molti, si ricordi, stiamo parlando della prima ondata. Ne incontrammo una mezza dozzina al massimo, che vagavano in mezzo alla strada, alzando le braccia quando ci avvicinavamo. Papà ci girava intorno e mamma mi diceva di abbassare la testa. Non li vidi mai troppo da vicino. Tenevo la faccia contro il sedile e gli occhi chiusi. Non li volevo vedere. Continuavo a pensare agli hamburger d'alce e ai dessert di bacche selvatiche. Era come andare verso la Terra Promessa. Sapevo che, una volta arrivati abbastanza a nord, sarebbe andato tutto bene. Per un po' fu davvero così. Avevamo questa grande area campeggio proprio sulla riva di un lago, nemmeno troppa gente intorno, ma abbastanza per sentirsi "sicuri", sa, se arrivava qualcuno dei morti. Le persone erano tutte molto amichevoli, una grande atmosfera di sollievo collettivo. All'inizio fu come una specie di festa. C'erano questi grandi barbecue ogni notte, tutti portavano quello che avevano cacciato o pescato, soprattutto pescato. Certi tizi lanciavano la dinamite nel lago e poi c'era questo forte boato e tutti i pesci venivano in superficie. Non dimenticherò mai quei suoni, le esplosioni o le seghe elettriche quando la gente tagliava gli alberi, o la musica delle radio nelle macchine e degli strumenti che le famiglie avevano portato con sé. Di notte cantavamo tutti intorno al fuoco, questi giganteschi falò di tronchi accatastati uno sull'altro. Questo quando avevamo ancora gli alberi, prima che cominciassero ad arrivare la seconda e la terza ondata, e la gente prendesse a bruciare dapprima foglie e rami, e infine qualsiasi cosa a portata di mano. L'odore della plastica e della gomma diventò veramente terribile, ce l'avevi in bocca, nei capelli. Ormai non c'erano più neanche i pesci, e niente più da cacciare. Nessuno sembrava preoccuparsi. Tutti facevano affidamento sull'inverno che avrebbe congelato i morti. Ma, una volta congelati i morti, voi cosa avreste fatto per sopravvivere? Bella domanda. Non credo che la maggior parte della gente pensasse così a lungo termine. Forse immaginavano che le "autorità" sarebbero venute a salvarci o che ci saremmo limitati a fare i bagagli per poi tornare a casa. Sono sicura che molte persone non pensavano se non al giorno che avevano davanti, semplicemente grati di essere finalmente al sicuro e fiduciosi che le cose si sarebbero sistemate da sole. «Saremo tutti a casa prima del previsto», diceva la gente. «Sarà tutto finito per Natale». [Attira la mia attenzione su un altro oggetto nel ghiaccio, un sacco a pelo di SpongeBob. È piccolo, e macchiato di marrone.] Secondo lei quello a cosa poteva servire? A una festa notturna nella casa riscaldata di un'amichetta? Va bene, forse non erano riusciti a trovare un sacco a pelo vero e proprio - i negozi da campeggio furono i primi a esaurire le scorte o a essere depredati - ma non si immagina quanto fossero ignoranti alcune di queste persone… Molti di loro venivano dalla cosiddetta Sunbelt, dagli stati del Sud, alcuni addirittura dal sud del Messico. Vedevi persone infilarsi nel sacco a pelo con addosso gli stivali, senza rendersi conto che così bloccavano la circolazione sanguigna. Le vedevi bere per riscaldarsi, senza rendersi conto che così abbassavano la propria temperatura, rilasciando più calore corporeo. Le vedevi indossare grossi cappotti pesanti con sotto solo una maglietta. Poi magari facevano qualche attività fisica, si riscaldavano e si toglievano il cappotto. Il corpo era ricoperto di sudore, gli indumenti di cotone trattenevano l'umidità. Arrivò il freddo… molti si ammalarono in quel mese di settembre. Influenza e raffreddore. Li passarono a tutti noi. All'inizio erano tutti amichevoli. Cooperavamo. Scambiavamo o addirittura compravamo quello che ci serviva da altre famiglie. Il denaro valeva ancora qualcosa. Tutti pensavano che presto le banche avrebbero riaperto. Ogni volta che mamma e papà andavano a cercare da mangiare, mi lasciavano sempre da un vicino. Avevo questa vecchia radiolina, una di quelle che accendevi con una manovella, e così potevamo ascoltare il radiogiornale tutte le notti. Le notizie erano sempre sulla ritirata, su unità dell'esercito che piantavano in asso la gente. Ascoltavamo tenendo sott'occhio la nostra mappa stradale degli Stati Uniti, puntavamo le città e i paesi da dove venivano le notizie. Io stavo seduta in braccio a papà. «Vedi», diceva lui, «non sono andati via in tempo. Non sono stati furbi come noi». Cercava di fare un sorriso. Per un po', pensai che avesse ragione. Ma dopo il primo mese, quando il cibo cominciò a scarseggiare e le giornate diventarono più fredde e buie, la gente cominciò a indurirsi. Non c'erano più i grandi falò, né i barbecue né i canti intorno al fuoco. Il campo diventò un casino, nessuno raccoglieva più la spazzatura. Un paio di volte pestai della merda umana. Nessuno si prendeva più il disturbo di seppellirla. Non venivo più lasciata dai vicini, i miei genitori non si fidavano di nessuno. La situazione cominciava a farsi pericolosa, c'erano un sacco di risse. Vidi due donne picchiarsi per una pelliccia, strappandola a metà. Un uomo ne afferrò un altro che stava cercando di rubare qualcosa dalla sua macchina e lo colpì alla testa con una di quelle leve di ferro che servono a togliere i cerchioni dagli pneumatici. Scontri e urla, per lo più di notte. Di tanto in tanto si sentivano spari e urla di dolore. Una volta sentimmo qualcuno che si muoveva fuori dalla tenda improvvisata che avevamo steso sopra il pulmino. Mamma mi disse di abbassare la testa e coprirmi le orecchie. Papà uscì. Attraverso le mani sentii le urla. L'arma di papà sparò. Qualcuno gridò. Papà tornò dentro, bianco in viso. Non gli ho mai chiesto cosa fosse successo. L'unica volta che ci univamo era quando qualche morto si faceva vedere. Avevano seguito la terza ondata, muovendosi da soli o in piccoli branchi. Arrivavano circa ogni due giorni. Qualcuno suonava un allarme e tutti si radunavano per cacciarli via. E poi, appena era tutto finito, tornavamo di nuovo uno contro l'altro. Quando il freddo divenne tale da ghiacciare il lago, quando i morti smisero di arrivare, molte persone pensarono che fosse abbastanza sicuro da tentare la lunga scarpinata verso casa. A piedi? Non in macchina? Non c'era più benzina. L'avevano usata per cucinare o per tenere acceso il riscaldamento delle macchine. Ogni giorno c'erano questi gruppi di poveracci cenciosi e mezzi morti di fame, che partivano tutti carichi della roba inutile che avevano portato con sé, tutti con in viso quell'aria di disperata speranza. «Dove pensano di andare?», diceva papà. «Non lo sanno che più a sud non fa abbastanza freddo? Non sanno cosa li aspetta laggiù?». Era convinto che bastasse resistere ancora un po', poi le cose sarebbero andate meglio. Eravamo in ottobre, quando ancora sembravo un essere umano. [Ci imbattiamo in una collezione di ossa, troppe per poterle contare. Giacciono in una fossa, mezze coperte dal ghiaccio.] Ero una ragazzina piuttosto in carne. Non avevo mai fatto sport, vivevo di fast food e merendine. Ero dimagrita appena un po' quando arrivammo, ad agosto. A novembre ero uno scheletro. Mamma e papà non avevano un aspetto molto migliore. La pancia di papà era scomparsa, mamma aveva questi zigomi sporgenti. Litigavano molto, litigavano per ogni cosa. Questo mi spaventava più di ogni altra cosa. Non avevano mai alzato la voce a casa. Erano insegnanti, "progressisti". Poteva esserci una cena un po' tesa di tanto in tanto, ma mai come in quel campeggio. Si davano addosso ogni volta che potevano. Una volta, eravamo quasi al Giorno del Ringraziamento… non riuscivo a uscire dal mio sacco a pelo. Avevo la pancia gonfia e delle piaghe sulla bocca e sul naso. C'era questo odore che veniva dal camper dei vicini. Stavano cucinando qualcosa, carne, aveva un odore proprio buono. Mamma e papà stavano fuori, a discutere. Mamma diceva che "quello" era l'unico modo. Io non sapevo cosa fosse "quello". Ma lei diceva che non era "così male", perché in realtà erano stati i vicini a "farlo", non noi. Papà disse che non saremmo scesi a quel livello e che mamma doveva vergognarsi di sé stessa. Mamma attaccò papà, urlandogli che era tutta colpa sua se eravamo lì, e che io stavo morendo. Gli disse che un vero uomo avrebbe saputo cosa fare. Gli diede dell'incapace e disse che lui voleva che morissimo così poteva andarsene e vivere come il "frocio" che lei aveva sempre saputo che fosse. Papà le disse di non rompergli il cazzo. Papà non diceva mai parolacce. Sentii un rumore da fuori, come qualcosa che si rompe. Mamma entrò, tenendosi un grumo di neve sull'occhio destro. Papà la seguì. Non disse niente. Aveva un'espressione che non avevo mai visto sul suo viso, come se fosse un'altra persona. Afferrò la mia radiolina, quella che per un sacco di tempo la gente aveva cercato di comprare… o rubare, uscì di nuovo e andò verso il camper. Tornò dieci minuti più tardi, senza la radio, ma con un grosso secchio di questo stufato caldo. Era così buono! Mamma mi disse di non mangiare troppo in fretta. Mi imboccò con piccole cucchiaiate. Sembrava sollevata. Piangeva un po'. Papà aveva ancora quell'espressione. La stessa che avevo io pochi mesi dopo, quando mamma e papà si ammalarono tutti e due e io dovetti nutrirli. [Mi inginocchio per esaminare il mucchio di ossa. Sono state tutte spezzate, per estrarre il midollo.] L'inverno ci colpì duramente ai primi di dicembre. La neve era letteralmente sopra di noi, montagne di neve, densa e grigia per via dell'inquinamento. Il campo diventò silenzioso. Niente più risse, niente più spari. A Natale c'era un sacco di cibo. [Tira su quello che sembra un piccolo femore. È stato raschiato con un coltello.] Dicono che sono morte undici milioni di persone quell'inverno, e solo nel Nord America. Senza contare gli altri posti: Groenlandia, Islanda, Scandinavia. Non voglio nemmeno pensare alla Siberia, tutti quei profughi dal sud della Cina, quelli dal Giappone che non erano mai usciti da una città, e tutta quella povera gente dall'India. Quello fu il primo Inverno Grigio, quando lo schifo nel cielo cominciò a cambiare il clima. Dicono che una parte di quello schifo, non so quanto, fosse cenere di resti umani. [Pianta un segnale sopra la fossa.] Passò un sacco di tempo, ma alla fine spuntò il sole, la temperatura salì, la neve cominciò finalmente a sciogliersi. Per metà luglio era finalmente arrivata la primavera, e arrivarono anche i morti viventi. [Un altro dei membri della squadra ci chiama. Uno zombi è mezzo sepolto, congelato dalla vita in giù. La testa, le braccia e la parte superiore del torace sono molto vive, si agita e geme, e cerca di artigliarci.] Perché ritornano in vita dopo essersi congelati? Tutte le cellule umane contengono acqua, giusto? E quando quell'acqua si ghiaccia, si espande e distrugge la membrana cellulare. Per questo non è possibile ibernare gli esseri umani, ma allora perché funziona con i morti viventi? [Lo zombi fa un grande scatto verso di noi; la parte inferiore del torace congelata comincia a scuotersi. Jesika alza la sua arma, un lungo piede di porco in ferro, e con disinvoltura spacca il cranio di quell'essere.] * PALAZZO UDAIPUR SUL LAGO PICHOLA, RAJASTAN, INDIA [Con l'intera isola di Jagniwas come fondamenta, questa struttura idilliaca, quasi fiabesca, fu in origine la residenza di un maharaja, poi un hotel di lusso, quindi un rifugio per diverse centinaia di profughi, finché un'epidemia di colera non li uccise tutti. Sotto la direzione del responsabile di progetto Sardar Kahn, l'hotel, come il lago e la città intorno, sta cominciando a tornare in vita. Mentre mi racconta i suoi ricordi, il signor Kahn non sembra tanto un ingegnere civile molto colto e indurito dalla guerra, quanto un giovane e impaurito caporale che una volta si ritrovò su una caotica strada di montagna.] Mi ricordo le scimmie, centinaia di scimmie che si arrampicavano e correvano tra i veicoli, anche sopra le teste delle persone. Le stavo osservando fin da Chandigarh, balzavano da tetti e balconi mentre i morti viventi riempivano le strade. Mi ricordo che scappavano, urlavano, si arrampicavano sopra i pali del telefono per sfuggire agli zombi che cercavano di afferrarle. Alcune non aspettavano neanche di essere attaccate; lo sapevano. E adesso erano qui, su questa stretta e ricurva pista per capre dell'Himalaya. La chiamavano strada, ma anche in tempo di pace era una famosa trappola mortale. Migliaia di profughi la percorrevano o si arrampicavano sui veicoli fermi e abbandonati. La gente provava ancora a trascinarsi dietro valigie e scatole; un uomo era ostinatamente abbracciato al monitor di un pc. Una scimmia gli atterrò in testa, nel tentativo di usarlo come trampolino, ma l'uomo era troppo vicino al ciglio della strada e così tutti e due precipitarono. Sembrava che ogni secondo ci fosse qualcuno che perdeva l'equilibrio. C'erano semplicemente troppe persone. La strada non aveva neanche un guardrail. Vidi cadere un intero autobus, non so neanche come, non si stava neppure muovendo. I passeggeri uscivano dai finestrini perché le porte erano bloccate dal traffico dei pedoni. Una donna era mezza fuori dal finestrino quando l'autobus si capovolse. Aveva qualcosa tra le braccia, la teneva stretta a sé. Continuo a dirmi che non si muoveva o piangeva, che era solo un ammasso di stracci. Nessuno provò ad aiutarla. Non la guardarono neppure, continuavano ad avanzare. A volte, quando sogno quel momento, non riesco a vedere una differenza tra quella gente e le scimmie. Io non avrei dovuto essere lì, non ero neanche del genio militare. Ero con la BRO il mio lavoro era costruire strade, non farle saltare in aria. Stavo vagando per la zona di raccolta di Shimla, nel tentativo di rintracciare i resti della mia unità, quando un ingegnere, il sergente Mukherjee, mi prese per un braccio e disse, «Ehi tu, soldato, sai guidare?». Credo che balbettai qualcosa di affermativo, e all'improvviso il generale mi piazzò al posto di guida di una jeep mentre lui con un salto si sedeva accanto a me, poggiandosi un arnese simile a una radio sulle gambe. «Torna al passo! Vai, vai!». Partii e percorsi la strada sbandando e facendo stridere le gomme e provando disperatamente a spiegare che in realtà ero un conducente di rulli compressori, e neanche del tutto qualificato. Mukherjee non mi ascoltava. Era troppo occupato a giocherellare con quello strumento che aveva in grembo. «Le cariche sono già piazzate», mi spiegò. «Dobbiamo solo aspettare l'ordine!». «Quali cariche?», chiesi. «Quale ordine?». «L'ordine di far saltare in aria il passo, testa di cazzo!», mi urlò, indicando l'oggetto che aveva in grembo e che io finalmente riconobbi, un detonatore. «Come accidenti possiamo fermarli?». Sapevo vagamente che la nostra ritirata verso l'Himalaya aveva a che fare con un qualche piano generale, e che parte di quel piano consisteva nel chiudere tutti i passi di montagna ai morti viventi. Non avevo mai sognato, tuttavia, di prendervi parte così attivamente! Per il bene di una conversazione civile, non ripeterò la mia reazione profana alle parole di Mukherjee, né la reazione altrettanto profana di Mukherjee quando arrivammo al passo e lo trovammo ancora pieno di profughi. «Doveva essere sgombro!», urlò. «Senza profughi!». Notammo un soldato dei fucilieri rashtriya, la compagnia che doveva garantire la sicurezza sull'imbocco montano della strada, che superò di corsa la jeep. Mukherjee saltò fuori e lo afferrò. «Che accidenti succede qui?», chiese; era un uomo grosso, duro e rabbioso. «Dovevate tenere sgombra la strada». L'altro uomo era altrettanto arrabbiato, altrettanto spaventato. «Lei se la sente di sparare a sua nonna? Faccia pure!». Diede uno spintone al sergente e andò via. Mukherjee accese la radio e avvisò che la strada era ancora piena di gente in movimento. Gli rispose una voce più giovane, stridula e frenetica della sua, la voce di un ufficiale che urlava di far saltare la strada, non importava quante persone ci fossero, perché quello era il suo compito. Mukherjee rispose con rabbia che doveva aspettare finché fosse sgombra. Se la facevamo saltare in quel momento, non solo avremmo condannato decine di persone a morte sicura, ma ne avremmo anche intrappolato migliaia dall'altra parte. La voce urlò di rimando che la strada non sarebbe mai stata sgombra, e che dietro a quelle persone c'era solo una folla infuriata di Dio sa quanti milioni di zombi. Mukherjee rispose che l'avrebbe fatta saltare quando arrivavano gli zombi, non un secondo prima. Non aveva intenzione di fare una strage solo perché uno stronzo di tenente… Ma poi Mukherjee si bloccò a metà della frase e guardò verso qualcosa oltre la mia testa. Mi girai con un salto, e all'improvviso mi ritrovai a guardare la faccia del generale Raj-Singh! Non so da dove fosse arrivato, o perché fosse lì… ancora oggi nessuno mi crede; e non è che non credano che il generale fosse lì, ma che ci fossi io. Ero a pochi centimetri da lui, dalla Tigre di Dehli! Ho sentito dire che la gente tende a vedere le persone che rispetta più alte di quanto realmente siano. Nella mia mente, il generale ha praticamente l'aspetto di un gigante. Nonostante l'uniforme strappata, il turbante insanguinato, la benda sull'occhio destro e il cerotto sul naso (uno dei suoi uomini lo aveva colpito al viso per portarlo via dal Gandhi Park con l'ultimo elicottero). Il generale Raj-Singh… [Khan fa un respiro profondo, gonfiando il torace con orgoglio] «Signori», cominciò… Ci chiamò "Signori" e ci spiegò, con molta cura, che bisognava distruggere immediatamente quella strada. Le forze aeree, quello che ne era rimasto, avevano i loro ordini sulla chiusura di tutti i passi di montagna. In quel momento, un bombardiere Shamsher stazionava già sopra la nostra posizione. Se ci consideravano incapaci o non disposti a portare a termine la missione, allora il pilota del Jaguar aveva l'ordine di scatenare la Furia di Shiva. «Sa cosa significa?», mi chiese RajSingh. Forse pensava che fossi troppo giovane per capire, o forse aveva chissà come indovinato che ero musulmano, ma se anche non avessi saputo assolutamente nulla sulla divinità della distruzione indù, qualsiasi soldato aveva sentito delle voci sul nome in codice "segreto" per l'utilizzo di armi termonucleari. Non avrebbe distrutto il passo? Sì, e anche mezza montagna! Invece di una strettoia tra pareti perpendicolari di roccia, ci sarebbe stata una grande rampa con un leggero pendio. Lo scopo di distruggere queste strade era creare una barriera inaccessibile ai morti viventi, e ora qualche ignorante generale dell'aeronautica con un'erezione atomica stava per dar loro l'ingresso perfetto alla zona sicura! Mukherjee deglutì, non sapeva che fare, poi la Tigre tese una mano per farsi dare il detonatore. Eroe da sempre, era pronto ad accettare il fardello di una strage. Il sergente gli consegnò il detonatore, con le lacrime agli occhi. Il generale Raj-Singh lo ringraziò, ci ringraziò entrambi, mormorò una preghiera, poi schiacciò i pollici sui pulsanti di innesco. Non successe nulla, provò di nuovo, nessuna risposta. Controllò le batterie, tutti i collegamenti, e provò una terza volta. Niente. Il problema non era il detonatore. Qualcosa era andato storto con le cariche seppellite mezzo chilometro più giù lungo la strada, piazzate proprio in mezzo ai profughi. Questa è la fine, mi dissi, moriremo tutti. Non riuscivo a pensare ad altro che ad andarmene da lì, abbastanza lontano per evitare l'esplosione nucleare. Mi sento ancora in colpa per quei pensieri, per essermi preoccupato solo di me stesso in un momento del genere. Grazie a Dio per il generale Raj-Singh. La Tigre reagì… esattamente come ci si aspetta da una leggenda vivente. Ci ordinò di andarcene, di salvarci e di arrivare a Shimla, poi si girò e si precipitò tra la folla. Io e Mukherjee ci guardammo e, senza molta esitazione, sono felice di dirlo, lo seguimmo di corsa. Ora volevamo essere anche noi degli eroi, volevamo proteggere il nostro generale e fargli scudo dalla folla. Che stupidaggine. Non lo vedemmo più, una volta che la massa di persone ci avvolse come un fiume in piena. Venni spinto e sbattuto da tutte le parti. Non so quando, ma ricevetti un pugno in un occhio. Urlai che dovevo passare, che era una questione militare. Nessuno mi diede retta. Sparai diversi colpi in aria. Nessuno ci fece caso. Presi addirittura in considerazione l'idea di sparare tra la folla. Stavo diventando disperato come quella gente. Con la coda dell'occhio vidi Mukherjee che rotolava giù con un altro uomo mentre ancora lottavano per il suo fucile. Mi girai per dirlo al generale Raj-Singh ma non riuscii a trovarlo in mezzo alla gente. Lo chiamai, cercai di individuarlo in mezzo alle altre teste. Mi arrampicai sul tetto di un pulmino cercando di orientarmi. Poi si alzò il vento; portò la puzza e i gemiti che salivano dalla valle. Di fronte a me, circa mezzo chilometro più avanti, la folla cominciò a correre. Cercai di aguzzare la vista… strizzai gli occhi. I morti stavano arrivando. Lenti e inesorabili, e accalcati come i profughi che stavano divorando. Il pulmino ricevette uno scossone e io caddi. Sulle prime mi ritrovai a galleggiare su un mare di corpi umani, poi all'improvviso fui sotto di loro, con scarpe e piedi scalzi che mi calpestavano le carni. Sentii le costole che si rompevano, tossii e avvertii il sapore del sangue. Mi trascinai sotto il pulmino. Mi faceva male dappertutto, avevo bruciori ovunque. Non riuscivo a parlare. Ci vedevo a malapena. Sentii il suono degli zombi che si avvicinavano. Pensai che non potevano essere a più di duecento metri di distanza. Giurai che non sarei morto come gli altri, tutte quelle vittime fatte a pezzi, come quella mucca che vidi lottare e sanguinare sulle rive del fiume Satluj a Rupnagar. Cercai alla cieca la mia arma, ma la mano non si muoveva. Imprecai e piansi. Avrei dovuto provare sentimenti religiosi in quel momento, ma ero così spaventato e arrabbiato che cominciai a sbattere la testa contro il fondo del pulmino. Mi dissi che se lo colpivo abbastanza forte potevo sfondarmi il cranio. All'improvviso ci fu un rumore assordante e il terreno si sollevò sotto di me. Un'onda di urla e gemiti mischiati con una potente esplosione di polvere pressurizzata. Andai a sbattere con la faccia contro il motore e svenni. La prima cosa di cui mi ricordo quando ripresi conoscenza è un suono leggero. Dapprincipio pensai si trattasse di acqua. Sembrava un rapido gocciare… tic-tic-tic, così. Il tic divenne più chiaro, e all'improvviso fui consapevole di altri due rumori, il crepitare della mia radio… come non si fosse rotta non lo capirò mai… e l'onnipresente ululato dei morti viventi. Strisciai da sotto il pulmino. Almeno le gambe funzionavano ancora abbastanza bene da poter stare in piedi. Mi resi conto di essere solo, niente generale Raj-Singh, niente profughi. Stavo in piedi tra un mucchio di effetti personali abbandonati, al centro di un sentiero di montagna deserto. Davanti a me c'era una parete di roccia bruciata. Al di là c'era l'altro lato della strada distrutta. I gemiti venivano da lì. I morti viventi stavano ancora avanzando verso di me. Con occhi spalancati e braccia in avanti, cadevano a gruppi dal ciglio della strada distrutta. Ecco cos'era il ticchettio: i loro corpi che si schiantavano giù nella valle. La Tigre doveva avere azionato le cariche manualmente. Immaginai che doveva averle raggiunte insieme ai morti viventi. Spero che non fecero in tempo ad azzannarlo. Spero che sia contento della sua statua, che ora sorge su una moderna autostrada di montagna a quattro corsie. Non stavo pensando al suo sacrificio, in quel momento. Non ero neanche sicuro che tutto questo fosse reale. Osservavo in silenzio la cascata di non morti, ascoltavo i rapporti delle altre unità sulla mia radio. «Vikasnagar: Sicuro». «Bilaspur: Sicuro». «Jawala Mukhi: Sicuro». «Rapporto di tutti i passi: sicuro. Finito!». Sto sognando?, pensai. Sono impazzito? E la scimmia non migliorò certo quella mia impressione. Se ne stava seduta sul tetto del pulmino, e si limitava a guardare i non morti che precipitavano verso la propria fine. La sua faccia sembrava così serena, così intelligente, come se davvero capisse la situazione. Mi sarebbe quasi piaciuto che si girasse verso di me per dirmi: «Questa è la svolta della guerra! Li abbiamo finalmente fermati! Siamo finalmente salvi!". Ma invece il suo piccolo pene sbucò fuori e mi fece la pipì in faccia. Usa - Fronte interno TAOS, NEW MEXICO [Arthur Sinclair Junior è la perfetta immagine di un patrizio d'altri tempi: alto, magro, con i capelli bianchi tagliati corti e un affettato accento di Harvard. Parla al vento, di rado mi guarda negli occhi o si ferma per qualche domanda. Durante la guerra, il signor Sinclair era il direttore di un nuovo ente del governo americano, il DipRiS, Dipartimento Risorse Strategiche.] Non so a chi per primo venne in mente l'acronimo DipRiS, o se si rendevano conto che poteva far pensare alla parola "depresso", ma di sicuro non poteva essere più appropriato. La linea difensiva stabilita sulle Montagne Rocciose creò senz'altro una "zona sicura", ma in realtà consisteva per lo più in macerie e profughi. Inedia, malattie, milioni di senzatetto. L'industria era allo sbando, i trasporti e il commercio evaporati, e il tutto era aggravato dai morti viventi che assalivano la linea di sicurezza delle Montagne Rocciose o banchettavano all'interno della zona. Dovevamo rimettere in piedi la nostra gente - fornire vestiti, cibo, alloggi e un lavoro - altrimenti questa presunta zona sicura avrebbe solo rimandato l'inevitabile. Per questo venne creato il DipRiS e, come può immaginare, io dovetti fare un bel po' di addestramento pratico. Non so dirle, in quei primi mesi, quante informazioni dovetti stipare in questa vecchia e malconcia corteccia; le istruzioni, i giri di ispezione… quando dormivo avevo sempre un libro sotto il cuscino, ogni notte uno diverso, da Henry J. Kaiser a Vo Nguyen Giap. Mi serviva ogni idea, ogni parola, ogni grammo di conoscenza ed esperienza che potessero aiutarmi a plasmare la moderna macchina da guerra americana partendo da un paesaggio in frantumi. Se mio padre fosse stato ancora vivo, probabilmente avrebbe riso della mia frustrazione. Era stato un forte sostenitore del New Deal, e aveva lavorato a stretto contatto con Roosevelt nel ruolo di controllore finanziario dello stato di New York. Usava metodi che erano di natura quasi marxista, quel tipo di collettivizzazione che avrebbe fatto balzare Ayn Rand fuori dalla tomba per unirsi ai morti viventi. Io avevo sempre rifiutato le lezioni che provava a impartirmi, ero fuggito a Wall Street per non sentirle più. E poi mi ritrovai a spremermi le meningi per ricordarle. Una cosa che quelli del New Deal facevano meglio di qualsiasi altra generazione della storia americana era individuare e ammassare mezzi e talento necessari. Mezzi e talento? Un'espressione che mio figlio aveva sentito in un film. Mi sembrava che descrivesse piuttosto bene i nostri tentativi di ricostruzione. "Talento" descrive la manodopera potenziale, il livello di lavoro qualificato, e come questo lavoro può essere usato con efficacia. A essere davvero sinceri, le nostre riserve di talento erano criticamente basse. La nostra era un'economia post-industriale, basata sui servizi, così complessa e specializzata che ogni individuo poteva essere funzionale solo all'interno della sua piccola struttura ben divisa in compartimenti. Avrebbe dovuto vedere alcune delle "occupazioni" elencate nel nostro primo censimento professionale; erano tutte variazioni sul tema di "dirigente", "rappresentante", "analista" o "consulente", tutte perfettamente adatte al mondo prebellico, ma assolutamente inadeguate per la crisi che stavamo vivendo. Ci servivano falegnami, muratori, macchinisti, armaioli. Ne avevamo, senza dubbio, ma la quantità non era neanche lontanamente simile a quella necessaria. Dalla prima indagine di lavoro risultò con chiarezza che più del sessantacinque per cento della forza lavoro civile disponibile al momento rientrava nella classe F-6, era cioè priva di qualsiasi qualifica utile. Avevamo bisogno di un intenso programma di riaddestramento professionale. Per farla breve, dovevamo sporcare un bel po' di colletti bianchi. Si procedeva lentamente. Il traffico aereo era inesistente, le strade e le linee ferroviarie erano allo sbando, e il carburante, buon Dio, non si trovava una tanica di benzina da Blaine, nello stato di Washington, a Imperial Beach, in California. Aggiunga a tutto questo il fatto che non solo l'America prebellica aveva un'infrastruttura pensata apposta per i pendolari, ma che questo sistema aveva anche originato diversi livelli di segregazione economica. Si potevano attraversare interi sobborghi di quartieri dell'alta borghesia, abitati da professionisti che non sapevano nemmeno sostituire una finestra rotta. Quelli che avevano tali conoscenze vivevano negli appositi "ghetti" per le tute blu, a un'ora di distanza nel traffico prebellico, il che si traduceva in almeno una giornata intera a piedi. Ha sentito bene, all'inizio la locomozione bipede era il mezzo di trasporto più diffuso. La soluzione di questo problema - no, di questa sfida, non c'erano problemi - furono i campi profughi. Ce n'erano centinaia, alcuni piccoli come parcheggi, altri che si stendevano per chilometri, sparpagliati tra le montagne e la costa, tutti bisognosi dell'assistenza governativa, tutti complici dell'emorragia di risorse in rapido decremento. In cima alla mia lista di priorità, prima di affrontare qualsiasi altra sfida, c'era l'obbligo di svuotare questi campi. Tutti gli F-6 fisicamente abili diventarono forza lavoro non qualificata: sgombero macerie, raccolto nei campi, scavo delle tombe. C'era bisogno di scavare un bel po' di tombe. Tutti gli A-1, quelli con capacità militari, divennero parte del nostro PCA, il Programma Comunitario di Autosufficienza. A un gruppo eterogeneo di istruttori fu assegnato il compito di infondere anche in questi topi da cubicolo abituati alla scrivania, sedentari e ultra istruiti, le conoscenze necessarie per farcela da soli. Fu un successo istantaneo. Tempo tre mesi e ci fu un calo netto nelle richieste di aiuti governativi. Non sottolineerò mai abbastanza il ruolo fondamentale che questo ebbe nella nostra vittoria. Ci permise di passare da un'economia a somma zero basata sulla sopravvivenza a una produttività militare a pieno regime. E tutto grazie al Decreto di Rieducazione Nazionale, il corollario organico del nostro PCA. Direi che fu il maggior programma di addestramento professionale dai tempi della seconda guerra mondiale, senza dubbio il più radicale della nostra storia. A suo tempo, lei accennò ai problemi affrontati dal Decreto di Rieducazione… Ci stavo arrivando. Il presidente mi concesse i poteri di cui avevo bisogno per vincere qualsiasi sfida fisica o logistica. Ma purtroppo, né lui né nessun altro sulla Terra potevano concedermi il potere di cambiare la mentalità delle persone. Come ho spiegato, la forza lavoro americana era organizzata in base al principio della segregazione che, in molti casi, conteneva anche un elemento culturale. Molti dei nostri istruttori erano immigrati di prima generazione. Erano persone che sapevano prendersi cura di sé, che sapevano sopravvivere con pochissimo e sfruttare tutto quello che avevano. Donne e uomini che curavano un piccolo orto nel giardino dietro casa, che eseguivano da sé le riparazioni domestiche, che facevano funzionare gli elettrodomestici fin quando era meccanicamente possibile. Era di importanza cruciale che queste persone ci insegnassero ad accantonare il nostro stile di vita agiato da consumatori usa e getta, nonostante fosse stato proprio il loro lavoro manuale a permetterci di mantenere questo stile di vita. Certo, c'era del razzismo, ma c'era anche classismo. Sei l'avvocato di una potente multinazionale. Hai passato gran parte della vita a rivedere contratti, a mediare affari, a parlare a telefono. È in questo che sei bravo, è questo che ti ha reso ricco e ti ha permesso di chiamare un idraulico perché ti aggiustasse il gabinetto. Più lavori, più fai soldi, e più manovali puoi pagare perché ti liberino da certe incombenze e ti permettano di fare altri soldi. Così funziona il mondo. Ma un bel giorno, non funziona più così. Nessuno ha più bisogno di farsi rivedere un contratto, non ci sono più affari da mediare. C'è bisogno di aggiustare gabinetti. E all'improvviso quel manovale diventa il tuo istruttore, magari addirittura il tuo capo. Per alcuni questo era più spaventoso dei morti viventi. Una volta, in un giro d'ispezione a Los Angeles, andai ad assistere a una lezione di riformazione professionale. Mi sedetti in fondo. Tutti gli apprendisti avevano occupato posizioni di rilievo nell'industria dell'intrattenimento, un mélange di agenti, manager, "direttori creativi", qualsiasi cosa significhi questo accidenti di nome. Posso comprendere la loro ritrosia, l'arroganza. Prima della guerra, l'intrattenimento era il più prezioso bene di esportazione degli Stati Uniti. E ora quelle stesse persone venivano addestrate per diventare guardiani in una fabbrica di munizioni a Bakersfield, in California. Una donna, una direttrice del casting, si lasciò prendere dalla furia. Come si permettevano di degradarla in quel modo! Lei aveva un dottorato in Teatro Concettuale, aveva scelto gli attori di tre sitcom che avevano registrato incassi record nelle ultime cinque stagioni, e guadagnava più lei in una settimana di quanto la sua istruttrice potesse anche solo sognare di tirare su in tutta la vita! Continuava a rivolgersi all'istruttrice chiamandola per nome. «Magda», diceva ogni volta, «Magda, ne ho abbastanza. Magda, per favore». Sulle prime pensai che fosse semplicemente maleducata, e che intendesse sminuire l'istruttrice rifiutandosi di usare il suo titolo. In seguito scoprii che la signora Magda Antonova era stata la sua donna delle pulizie. Sì, era molto difficile per alcuni, ma molti più in là ammisero che traevano più soddisfazioni emotive dai nuovi lavori che da qualsiasi cosa somigliasse alle loro vecchie occupazioni. Conobbi un gentiluomo su un traghetto che faceva la rotta costiera da Portland a Seattle. In passato lavorava nel settore legale di un'agenzia pubblicitaria, si occupava nello specifico di procurare i diritti dei classici del rock per gli spot televisivi. E poi si ritrovò a fare lo spazzacamino. Dato che gran parte delle case a Seattle avevano perso il riscaldamento centralizzato e gli inverni erano diventati più lunghi e freddi, quest'uomo aveva ben poco tempo per oziare. «Tengo caldi i miei vicini», mi disse con orgoglio. So che fa un po' troppo Norman Rockwell, ma sentivo ogni giorno storie del genere. «Vede queste scarpe? Le ho fatte io», «Quel magione, lana della mia pecora», «Le piace il grano? Viene dal mio campicello». Era il prodotto di un sistema più decentrato. La gente aveva la possibilità di vedere i frutti delle proprie fatiche, la possibilità di provare un senso di orgoglio personale sapendo che tutti stavano dando un contributo chiaro e concreto alla vittoria, e io provavo la meravigliosa sensazione di far parte di tutto ciò. E ne avevo bisogno. Mi permetteva di restare sano di mente e occuparmi dell'altro aspetto del mio lavoro. E questo è il "talento". I "mezzi" sono le armi di guerra, e gli strumenti industriali e logistici necessari a costruire queste armi. [Si gira nella poltrona, per indicare un quadro sopra la sua scrivania. Io mi sporgo in avanti e vedo che non si tratta di un quadro, ma di un'etichetta incorniciata.] Ingredienti: Melassa dagli Stati Uniti; Anice dalla Spagna; Liquirizia dalla Francia; Vaniglia (bourbon) dal Madagascar; Cannella dallo Sri Lanka; Chiodi di garofano dall'Indonesia; Wintergreen dalla Cina; Estratto di bacche di pimento dalla Giamaica; Estratto di balsamo dal Perù. E questo solo per una bottiglia di succo di radici in tempo di pace. Non stiamo parlando di un pc, o di una portaerei a energia nucleare. Chieda a chi vuole perché gli alleati hanno vinto la seconda guerra mondiale. Chi ne sa almeno un po' forse risponderà che furono i nostri numeri o la bravura dei generali. Chi non ne sa proprio niente forse indicherà meraviglie tecnologiche come i radar o la bomba atomica. [Si acciglia.] Ma chiunque abbia una comprensione almeno rudimentale di quel conflitto le fornirà i tre motivi reali. Primo, la maggiore capacità di produzione: più pallottole, gallette e bende rispetto al nemico; secondo, le risorse naturali disponibili per quella produzione; e terzo, gli strumenti logistici necessari non solo a trasportare le risorse alle fabbriche ma anche a far arrivare al fronte i prodotti finiti. Gli alleati avevano le risorse, l'industria e la logistica di un intero pianeta. Le forze dell'Asse, d'altro canto, dovettero affidarsi ai pochi beni che potevano racimolare all'interno dei loro confini. E adesso l'Asse eravamo noi. I morti viventi controllavano gran parte della massa continentale del pianeta, mentre la produzione bellica americana dipendeva da quello che si poteva raggranellare negli stati occidentali. Lasci perdere le materie prime delle zone sicure all'estero; la nostra flotta mercantile era zeppa di profughi fino ai ponti, mentre la carenza di carburante aveva confinato nei bacini di carenaggio gran parte della marina militare. Avevamo dei vantaggi. La base agricola della California poteva almeno cancellare il problema dell'inedia, se fossimo riusciti a ristrutturarla. I coltivatori di agrumi non si arresero facilmente, né loro né gli allevatori di bestiame. I magnati della carne di manzo, che controllavano una parte così vasta di potenziali terreni coltivabili di prima scelta, furono i peggiori. Ha mai sentito parlare di Don Hill? Ha visto il film su di lui fatto da Roy Elliot? Racconta di quando l'epidemia colpì la San Joaquin Valley, con i morti che sciamavano oltre i suoi steccati, attaccavano le mandrie, facevano a pezzi il bestiame come fanno le formiche scacciatrici africane. E c'è lui nel mezzo di questa valanga, che spara e grida come Gregory Peck in Duello al sole. Lo affrontai apertamente e con onestà. Come a tutti gli altri, gli offrii una scelta. Gli ricordai che stava per arrivare l'inverno e che in giro c'era ancora un bel po' di gente molto affamata. Lo avvisai che quando le orde di profughi famelici fossero arrivate a finire il lavoro cominciato dai morti, non avrebbe avuto alcun tipo di protezione da parte del governo. Hill era un bastardo arrogante e ostinato, ma non un idiota. Accettò di cedere la terra e il bestiame, ma solo a condizione che nessuno toccasse gli esemplari da riproduzione, i suoi e quelli degli altri allevatori. E con questo chiudemmo l'accordo. Bistecche tenere e succose - può immaginare un'icona che rappresenti meglio il nostro artificiale standard di vita prebellico? Eppure alla fine fu proprio questo standard a rivelarsi il nostro secondo grande vantaggio. L'unico modo per integrare le nostre risorse era il riciclaggio. Niente di nuovo. Gli israeliani avevano cominciato quando avevano chiuso i confini, e da allora ogni nazione aveva adottato questa soluzione a un qualche livello. Tuttavia, le loro scorte non erano in alcun modo paragonabili a quello che avevamo noi a disposizione. Pensi a com'era la vita nell'America prebellica. Anche il cosiddetto ceto medio aveva, o dava per scontato, un agio materiale inaudito per qualsiasi altra nazione in qualsiasi momento della storia umana. I vestiti, gli utensili da cucina, gli strumenti elettronici, per non parlare delle automobili: nel solo bacino di Los Angeles superavano la popolazione prebellica in una proporzione di 3 a 1. Le macchine arrivavano a milioni, da ogni casa, da ogni quartiere. Avevamo un'intera industria con più di centomila addetti che lavoravano in tre turni, sette giorni a settimana: raccoglievano, catalogavano, smontavano, immagazzinavano e spedivano le parti e i pezzi alle fabbriche lungo tutta la costa. C'erano lievi problemi, come con gli allevatori, persone che non volevano cedere i loro Humvee o le auto italiane vintage con le quali avevano cercato di superare la crisi di mezza età. Buffo, non c'era benzina per farle andare eppure se le tenevano ben strette. Ma questo non mi impensieriva più di tanto. Avere a che fare con loro era un piacere, a confronto dei rapporti con le gerarchie militari. Di tutte le mie controparti, senza dubbio le più ostinate erano quelle in uniforme. Non avevo alcun controllo diretto sui loro progetti di Ricerca e Sviluppo, erano liberi di approvare quello che volevano. Ma visto che quasi tutti i programmi venivano poi dati in appalto a imprese civili e visto che queste imprese civili erano basate su risorse controllate dal DipRiS, avevo un controllo de facto. «Non può smantellare i nostri bombardieri Stealth», mi strillavano. «Chi cacchio crede di essere per cancellare la nostra produzione di carri armati?». Sulle prime provai a ragionare con loro: «L'M-1 Abrams ha un motore a reazione. Come pensate di trovare quel tipo di carburante? E a cosa vi serve un aereo Stealth contro un nemico che non ha i radar?». Cercai di far capire che, partendo dalle nostre risorse e considerando i nostri obiettivi, dovevamo semplicemente ottenere il massimo risultato dal nostro investimento o, nella loro lingua, grandi affaroni coi nostri verdoni. Erano insopportabili, con le loro telefonate a tutte le ore, o anche solo con le visite senza preavviso al mio ufficio. Immagino di non poterli biasimare del tutto, non dopo il modo in cui li avevamo trattati per le ultime schermaglie che avevano combattuto, e di sicuro non dopo che avevano rischiato il culo a Yonkers. Erano sull'orlo del collasso totale, e molti di loro avevano semplicemente bisogno di una valvola di sfogo. [Il suo ghigno lo fa sembrare molto sicuro di sé.] Ho cominciato la mia carriera comprando e vendendo al NYSE, quindi posso strillare forte e a lungo come qualsiasi sergente istruttore. Dopo ogni "incontro" mi aspettavo la telefonata, una telefonata che mi auguravo e che temevo: «Signor Sinclair, sono il presidente, volevo solo ringraziarla per i suoi sevizi e non le sarà più richiesto…». [Ridacchia.] Non arrivò mai. Credo perché nessun altro voleva quel lavoro. [Il sorriso svanisce.] Non sto dicendo che non commisi errori. Fui troppo rigido, ad esempio, riguardo ai D-Corp dell'aeronautica. Non capivo i loro protocolli di sicurezza, non vedevo cosa potessero fare dei dirigibili in una guerra contro i non morti. Sapevo solo che con la nostra irrilevante scorta di elio, l'unico gas efficiente anche da un punto di vista dei costi era l'idrogeno, e non avevo la minima intenzione di sprecare vite e risorse con una flotta di moderni Hindenburg. Inoltre dovetti essere persuaso, niente meno che dal presidente, a riaprire il progetto sperimentale di fusione fredda a Livermore. Il presidente sosteneva che, seppure in quel campo i progressi sarebbero arrivati nel migliore dei casi dopo decenni, «pianificare per il futuro fa sapere alla nostra gente che ce ne sarà uno». Fui troppo conservatore con alcuni progetti, fin troppo liberale con altri. Il Progetto Vespa, ancora mi prenderei a calci quando ci penso. Queste teste d'uovo della Silicon Valley, ognuno di loro un genio nel proprio settore, mi convinsero che avevano "l'arma delle meraviglie" in grado di vincere la guerra, teoricamente, entro quarantott'ore dal suo dispiegamento. Potevano costruire dei micro-missili, milioni di micro-missili grandi più o meno quanto un proiettile .22 a percussione che potevano essere sparpagliati dai mezzi di trasporto aereo e poi teleguidati dai satelliti fino al cervello di ogni zombi del Nord America. Fantastico, vero? A me sembrò di sì. [Borbotta tra sé.] Quando penso a tutto quello che finì in quella voragine, alle risorse sprecate… ah… non ha senso soffermarsi sul passato. Ero pronto a fare muro contro muro con l'esercito per tutta la durata della guerra ma, e ne sono grato, alla fine non fu necessario. Quando Travis D'Ambrosia fu eletto a capo dello stato maggiore, non solo inventò il rapporto risorse/uccisioni, ma sviluppò anche una complessa strategia per metterlo in atto. Gli davo sempre retta quando mi diceva che un determinato sistema di armamenti era di vitale importanza. Mi fidavo del suo parere su questioni come la nuova uniforme da battaglia o il fucile di base per la fanteria. Fu fantastico vedere come la cultura risorse/uccisioni cominciò a fare presa tra le truppe. Si sentivano i soldati che ne parlavano per strada, nei bar, sul treno: «Perché avere x, quando allo stesso prezzo puoi avere dieci y, che potrebbero uccidere un numero di z cento volte maggiore?». I soldati cominciarono addirittura a venirsene fuori con idee proprie, inventavano più strumenti efficienti secondo il rapporto R/u di quanti noi avremmo potuto immaginarne. Credo che gradissero la cosa - improvvisare, adattarsi, pensare meglio di noi burocrati. I marine mi sorpreso più di tutti. Avevo sempre abboccato al mito dello stupido testone del Neanderthal, nerboruto, con la mascella squadrata e il testosterone alto. Non sapevo che, poiché i marines dovevano sempre passare attraverso la marina per procurarsi le risorse, e gli ammiragli non si esaltano mai più di tanto quando si parla di guerra terrestre, l'improvvisazione era stata giocoforza la loro virtù più preziosa. [Sinclair indica un punto in alto alle mie spalle, sulla parete opposta. C'è appeso un pesante bastone d'acciaio che finisce con una specie di incrocio tra una pala e un'ascia bipenne. La designazione ufficiale è Strumento Base per Trincee, ma è conosciuto ai più come "Lobotomizzatore" o, più semplicemente, "Lobo".] I marine se ne vennero fuori con quell'oggetto, usando solo acciaio di macchine riciclate. Ne producemmo ventitré milioni durante la guerra. [Sorride, con orgoglio.] E continuano a produrli ancora oggi. * BURLINGTON, VERMONT [L'inverno è arrivato più tardi quest'anno, come quasi ogni anno dalla fine della guerra. La neve ammanta la casa e il terreno circostante, e ghiaccia gli alberi che fanno ombra sulla sterrata accanto al fiume. Tutto in questo scenario emana un senso di pace, tranne l'uomo insieme a me. Insiste per farsi chiamare "lo Strambo": «Tutti mi chiamano così, perché lei non dovrebbe?». La sua camminata è veloce e risoluta, il bastone assegnatogli dalla sua dottoressa (e moglie) gli serve solo per pugnalare l'aria.] A essere onesto, non mi sorprese la nomina a vicepresidente. Tutti sapevano che un partito di coalizione era inevitabile. E io ero un astro nascente, almeno finché non mi "autodistrussi". È questo che hanno detto di me, giusto? Tutti i vigliacchi e gli ipocriti che preferirebbero morire piuttosto che vedere un uomo vero che esprime la sua passione. Non ero il miglior politico del mondo, e allora? Dicevo quello che pensavo, e non avevo paura di dirlo forte e chiaro. Questo è uno dei motivi principali per i quali ero la scelta più logica per il posto di copilota. Eravamo una grande squadra; lui la luce, io il calore. Partiti diversi, diverse personalità e, non prendiamoci in giro, diverso colore della pelle. Sapevo di non essere la prima scelta. Lo so che il mio partito in realtà avrebbe preferito un altro candidato, e so anche chi. Ma l'America non era pronta a spingersi a tanto, proprio così, stupida, ignorante e neolitica fino all'esasperazione. Avrebbero preferito un radicale esaltato per vicepresidente piuttosto che un'altra di "quelle persone". Per questo non mi sorprese la nomina. Mi sorprese tutto il resto. Si riferisce alle elezioni? Elezioni? Honolulu era ancora una gabbia di matti; soldati, uomini del congresso, profughi, sbattevano tutti uno contro l'altro alla ricerca di qualcosa da mangiare, un posto dove dormire o anche solo un modo per capire che accidenti stava succedendo. E quello era un paradiso rispetto al continente. Avevano appena cominciato a stabilizzare la linea di sicurezza delle Montagne Rocciose; a ovest di quell'area, era tutta zona di guerra. Perché sobbarcarci delle elezioni quando bastava far approvare dal Congresso un'estensione dei poteri speciali per lo stato di emergenza? Il procuratore generale ci aveva provato quando era sindaco di New York, e ci era quasi riuscito. Spiegai al presidente che con l'energia o le risorse che avevamo potevamo lottare solo per la salvaguardia della nostra stessa esistenza. Lui cosa disse? Be', diciamo che mi convinse a cambiare idea. Potrebbe essere più preciso? Potrei, ma non voglio storpiare le sue parole. Questi vecchi neuroni non funzionano più come un tempo. Faccia un tentativo, per favore. Farà un controllo incrociato con gli archivi del presidente? Glielo prometto. Be'… eravamo nel suo ufficio temporaneo. La "suite presidenziale" di un albergo. Lui aveva appena prestato giuramento a bordo dell'Air Force Two. Il suo vecchio capo era nella stanza accanto, sotto sedativo. Dalla finestra si vedeva il caos nelle strade, le navi in mare allineate per attraccare, gli aerei che arrivavano ogni trenta secondi, con gli equipaggi di terra che li trascinavano via dalla pista appena atterrati per fare spazio agli altri. Io indicavo tutte queste scene, urlando e gesticolando con la passione per la quale sono famoso. «Abbiamo bisogno di un governo stabile, e in fretta!», continuavo a dire. «Le elezioni sono un magnifico principio, ma questo non è il momento dei grandi ideali». Il presidente era freddo, molto più freddo di me. Forse per via di tutto quell'addestramento militare… Mi disse: «Questo è l'unico momento dei grandi ideali, perché questi ideali sono tutto ciò che abbiamo. Non stiamo combattendo solo per la nostra sopravvivenza fisica, ma per la sopravvivenza della nostra civiltà. Non abbiamo un retaggio comune, non abbiamo millenni di storia. Abbiamo solo i sogni e le promesse che ci tengono insieme. Abbiamo solo… [si sforza di ricordare]… abbiamo solo ciò che vogliamo essere». È facile capire cosa stava dicendo. Il nostro paese esiste solo perché la gente ha creduto in esso, e se non era abbastanza forte da proteggerci da questa crisi, allora che futuro poteva mai sperare di avere? Il presidente sapeva che l'America voleva un Cesare, ma darglielo avrebbe significato la fine dell'America. Si dice che una grande epoca crei dei grandi uomini. Io non me la bevo. Vidi molta debolezza, molta lordura. Persone che avrebbero dovuto affrontare la sfida e non ci riuscivano o non volevano. Avidità, paura, stupidità e odio. Le vidi prima della guerra, e le vedo oggi. Il mio capo era un grande uomo. Fummo maledettamente fortunati ad avere uno come lui. La faccenda delle elezioni diede davvero il tono alla sua intera amministrazione. Tante sue proposte sembravano folli a una prima occhiata, ma una volta sbucciato via il primo strato, ti rendevi conto che sotto c'era un nocciolo di logica inconfutabile. Prenda le nuove leggi di punizione, quelle mi lasciarono davvero allibito. Mettere le persone alla gogna? Frustarle nelle piazze di paese?!? Cos'era, la Salem del passato, l'Afghanistan dei talebani? Sembrava barbarico, non americano, finché non pensavi sul serio alle altre opzioni. Cosa si poteva fare con ladri e saccheggiatori, metterli in prigione? E a chi sarebbe servito? Chi poteva permettersi di distogliere cittadini fisicamente validi dall'impegno di nutrire, vestire e custodire altri cittadini fisicamente validi? Cosa più importante, perché nascondere i colpevoli alla società quando potevano essere un così valido deterrente? Certo, c'era la paura del dolore - la frusta, il bastone - ma tutto questo svaniva a confronto con l'umiliazione pubblica. La gente era terrorizzata dall'idea di vedere esposti i propri crimini. In una fase in cui tutti erano uniti, si aiutavano a vicenda, lavoravano per proteggere e aver cura l'uno dell'altro, la cosa peggiore che potevi fare ai criminali era farli sfilare in una pubblica piazza sotto un poster gigante con su scritto: «Ho rubato la legna del mio vicino». La vergogna è un'arma potente, ma perché funzioni c'è bisogno che tutti gli altri facciano la cosa giusta. Nessuno è al di sopra della legge e un senatore che si prendeva quindici frustate perché era stato un profittatore di guerra limitava la criminalità meglio di uno sbirro a ogni angolo di strada. Sì, c'erano i lavori forzati, ma solo per i recidivi, per quelli che avevano ricevuto e rifiutato tutte le possibili occasioni di redenzione. Mi ricordo che il procuratore generale aveva proposto di gettarne quanti più possibile nelle zone infestate, di liberarci del salasso e del potenziale rischio rappresentati dalla loro presenza. Sia io che il presidente ci opponemmo a questa idea; le mie obiezioni erano etiche, le sue pratiche. Parlavamo pur sempre di territorio americano, infestato certo, ma con un po' di fortuna un giorno l'avremmo liberato. «L'ultima cosa di cui abbiamo bisogno», disse il presidente, «è trovarci contro uno di questi ex galeotti diventato il nuovo signore della guerra di Duluth». Pensai che stesse scherzando, ma in seguito vidi che in altri paesi andò esattamente così: alcuni criminali esiliati si misero alla guida dei loro isolati e in alcuni casi potenti feudi, e mi resi conto che avevamo schivato un'accidenti di pallottola impazzita. I lavori forzati erano già un problema per noi, da un punto di vista politico, sociale e persino economico, ma che alternative avevamo con chi proprio non voleva essere carino con gli altri? Applicavate la pena di morte. Solo in casi estremi: sedizione, sabotaggio, secessionismo. Gli zombi non erano i nostri soli nemici, almeno non all'inizio. Gli "invasati"? Avevamo il nostro gruppo di fondamentalisti, e quale paese non ce l'aveva? Molti di questi invasati credevano che stessimo, in un certo senso, interferendo con la volontà di Dio. [Ridacchia.] Mi scusi, devo imparare a essere più sensibile, ma per dirla tutta, crede davvero che il creatore supremo del multiverso infinito avrebbe permesso che una manciata di guardie nazionali dell'Arizona gli rovinasse i piani? [Scaccia via quel pensiero con un gesto della mano.] Ricevettero più attenzione del dovuto dalla stampa. E solo perché quello svitato provò a uccidere il presidente. In realtà, erano pericolosi più per sé stessi che altro, con tutti quei suicidi di massa, le uccisioni dei figli della "misericordia" a Medford… una storia orribile, come con i "verdi", la versione sinistrorsa degli invasati. Credevano che, poiché i morti viventi mangiavano solo animali, e non le piante, la volontà della "Divinità Suprema" era far prevalere la flora sulla fauna. Crearono qualche lieve problema, gettando erbicidi nelle risorse idriche di una città, mettendo trappole esplosive sugli alberi in modo che i taglialegna non li potessero usare per la produzione bellica. Questo tipo di ecoterrorismo faceva spuntare titoli su ogni giornale, ma non era una reale minaccia per la nostra sicurezza nazionale. I ribelli, quelli sì: separatisti armati e organizzati. Erano senz'altro il nostro pericolo più concreto. E l'unica volta in cui vidi il presidente preoccupato fu per causa loro. Non lo dava a vedere, grazie a quella sua patina di diplomatico contegno. In pubblico, trattava l'argomento come uno dei tanti problemi, come le razioni di cibo o le riparazioni stradali. In privato diceva: «Bisogna eliminarli con rapidità e fermezza, e con ogni mezzo necessario». Ovviamente, parlava solo di quelli all'interno della zona sicura occidentale. Questi irriducibili rinnegati o ce l'avevano con la politica governativa del periodo bellico o avevano piani di secessione già da qualche anno e usavano la crisi come pretesto. Erano "i nemici del nostro paese", quei nemici nazionali menzionati da chiunque presti giuramento di difendere la nostra patria. Non ci volle molto a stabilire una reazione adeguata. Ma i separatisti a est delle Montagne Rocciose, in alcune delle zone isolate sotto assedio… ecco, fu allora che la situazione diventò più "complicata". Come mai? Perché, come si diceva allora, «non siamo stati noi ad abbandonare l'America, ma l'America ad abbandonare noi». C'è non poca verità in questa frase. Lasciammo quelle persone a sé stesse. Sì, gli assegnammo qualche volontario delle forze speciali, provammo a rifornirli via mare e via aria, ma da un punto di vista puramente morale quelle persone erano state davvero abbandonate. Non potevo biasimare quelli che se ne volevano andare per la loro strada, nessuno poteva biasimarli. Per questo quando cominciammo a rivendicare i territori perduti, concedemmo a ogni enclave separatista una possibilità di reintregazione pacifica. Ma ci furono episodi di violenza. Ho ancora gli incubi, posti come Bolivar e le Colline Nere. Non vedo mai le immagini vere e proprie di quella violenza, o di ciò che ne risultò. Vedo sempre il mio capo, quest'uomo alto, potente e vitale, che diventa ogni volta più debole e malato. Era sopravvissuto a così tante difficoltà, aveva retto un peso così schiacciante. Lo sa che non provò mai a scoprire cos'era successo ai suoi parenti in Giamaica? Non lo chiese neppure una volta. Era così ferocemente concentrato sul destino della nostra nazione, così deciso a preservare il sogno che l'aveva creata. Non lo so se le grandi epoche creano grandi uomini, ma so che li possono uccidere. * WENATCHEE, WASHINGTON [Il sorriso di Joe Muhammad è largo come le sue spalle. Di giorno è il proprietario di un'officina di riparazioni per biciclette, mentre il tempo libero lo passa a scolpire metallo fuso in deliziose opere d'arte. È famoso soprattutto per la statua di bronzo nel parco nazionale di Washington DC, il monumento alla memoria della Vigilanza di Quartiere, che raffigura due cittadini, uno dei quali su una sedia a rotelle.] La reclutatrice era chiaramente nervosa. Provò a dissuadermi. Avevo già parlato con il rappresentante del Decreto di Rieducazione? Ero già al corrente di tutti gli altri mestieri importanti per la guerra che avrei potuto svolgere? All'inizio non capii; avevo già un lavoro alla centrale di riciclaggio. Era proprio questo il senso delle squadre di vigilanza di quartiere, no? Si trattava di un servizio volontario e part-time per quando tornavi a casa dal lavoro. Provai a spiegarglielo. Forse, pensai, mi stava sfuggendo qualcosa. Quando provò a rifilarmi qualche altra scusa già sentita e un po' stronza, la vidi lanciare un'occhiata alla mia carrozzella. [Joe è disabile.] Si rende conto? Eravamo lì, con la minaccia di una estinzione di massa alle porte, e lei provava a essere politicamente corretta. Risi. Le risi in faccia. Che c'è, pensava mi fossi presentato senza sapere cosa ci si aspettava da me? Quella stupida cagna non aveva letto la sua copia del manuale di sicurezza? Be', io l'avevo letta. Il senso ultimo del programma di Vigilanza di Quartiere era pattugliare appunto il quartiere, a piedi o, nel mio caso, sulla sedia a rotelle, lungo il marciapiede, fermandosi a controllare ogni casa. E se, per qualche motivo, dovevi entrare, almeno due membri della squadra dovevano rimanere ad aspettare in strada. [Indica sé stesso.] Toh! E in ogni caso, secondo quella donna, con chi avevamo a che fare? Non eravamo noi a dover dare la caccia a loro, magari saltando steccati o scavalcando i muri. Erano loro a venire da noi. E, poniamo il caso, se quando lo facevano erano più di quanti ne potessimo gestire? Merda, se non ero capace neanche di spingere le ruote più veloce di uno zombi a piedi, come avevo fatto a campare così tanto? Le spiegai le mie ragioni con calma e chiarezza, addirittura la sfidai a trovare una situazione in cui le mie condizioni fisiche potevano essere un impedimento. E lei non la trovò. Mormorò qualcosa sul fatto che doveva parlarne col suo superiore, magari potevo tornare domani. Mi rifiutai, le dissi che poteva chiamare superiori, inferiori e compagnia bella, anche l'Orso in persona, ma non me sarei andato finché non avessi avuto la mia casacca arancione. Strillai così forte che chiunque in quella stanza mi poteva sentire. Tutti gli occhi si puntarono su di me, poi sulla donna. E questo risolse la situazione. Ottenni la mia casacca e uscii da lì più veloce di chiunque altro, quel giorno. Come ho detto, "vigilanza di quartiere" significava appunto pattugliare il quartiere. Le squadre erano unità paramilitari; prendevamo lezioni e frequentavamo corsi di addestramento. C'erano dei capi e dei regolamenti da rispettare, certo, ma non dovevi mai fare il saluto, chiamare qualcuno "signore" o stronzate del genere. Anche le armi non erano proprio quelle di ordinanza. Per lo più roba da corpo a corpo - accette, mazze, una manciata di machete e piedi di porco -, i Lobo non ce li avevamo ancora. Almeno tre persone per ogni squadra dovevano avere un'arma da fuoco. Io portavo un AMT Lightning, una piccola carabina calibro 22 semiautomatica. Non aveva rinculo, così potevo sparare senza dover bloccare le ruote. Un buon fucile, soprattutto quando la produzione di munizioni si standardizzò e le ricariche erano ancora disponibili. Le squadre cambiavano a seconda della disponibilità individuale. C'era un bel po' di caos, all'epoca, con il DipRiS che riorganizzava tutto. I turni di notte erano sempre tosti. Uno si scorda quanto è buia la notte senza l'illuminazione stradale. E anche le luci nelle case erano pochissime. La gente andava a letto presto, all'epoca, di solito quando faceva buio, così tranne qualche candela o le luci di chi aveva la licenza per un generatore, come quelli che da casa facevano un lavoro essenziale per gli scopi bellici, le case erano nere come la pece. Non c'erano più neanche la luna o le stelle, troppa merda nell'atmosfera. Pattugliavamo con le torce elettriche, modelli civili da supermercato; avevamo ancora le batterie e il cellophane rosso all'estremità della torcia per vedere anche di notte. Ci fermavamo a ogni casa, bussavamo, chiedevamo a chi era di guardia se tutto fosse okay. I primi mesi furono un po' snervanti per via del programma di reinserimento. Dai campi arrivavano tante di quelle persone che ogni giorno ti potevi ritrovare con almeno una decina di nuovi vicini, se non addirittura coinquilini. Non mi ero mai reso conto di quanto ce la passassimo bene prima della guerra, rintanato nella mia sobborghistan a Stepford. Avevo davvero bisogno di una casa di duecentottanta metri quadri, tre camere da letto, due bagni, una cucina, soggiorno, studiolo e ufficio privato? Avevo vissuto da solo per anni, e all'improvviso mi ritrovai con una famiglia dell'Alabama, sei persone che un giorno si presentarono alla mia porta con una lettera del Dipartimento alloggi. È snervante all'inizio, ma ti ci abitui in fretta. Non mi dispiacevano gli Shannon, così si chiamava quella famiglia. Andavamo abbastanza d'accordo e ho sempre dormito meglio con qualcuno di guardia. Era una delle nuove regole: qualcuno doveva essere assegnato alla guardia notturna. Avevamo i nomi su una lista, per essere sicuri che non si trattasse di occupanti abusivi o saccheggiatori. Esaminavamo i documenti, le facce, chiedevamo se tutto fosse tranquillo. Di solito dicevano di sì, o magari segnalavano qualche rumore che noi dovevamo controllare. Giunti al secondo anno, quando non arrivavano più profughi e ci conoscevamo tutti, la facemmo finita con liste e documenti. E la situazione si fece più calma. Quel primo anno, quando le squadre di sbirri non si erano ancora formate e le zone sicure non erano del tutto pacificate… [Rabbrividisce con fare teatrale.] C'erano ancora un sacco di case deserte, danneggiate o semplicemente abbandonate, con le porte lasciate aperte. Mettevamo il nastro coi sigilli della polizia su porte e finestre. Se veniva staccato, poteva significare che c'era uno zombi nella casa. Capitò un paio di volte. Io aspettavo fuori, col fucile pronto. A volte si sentivano urla, altre volte spari. A volte sentivi solo un gemito, rumori di lotta, poi uno dei compagni di squadra usciva con un'arma da taglio insanguinata in una mano e una testa nell'altra. Io stesso dovetti tirarne giù qualcuno. A volte, quando la squadra era nella casa e io controllavo la strada, sentivo strisciare, rantolare, qualcosa che si trascinava tra i cespugli. Puntavo la torcia, chiamavo i rinforzi, poi facevo fuoco. Una volta ci rimisi quasi le penne. Stavamo ripulendo una catapecchia a due piani: quattro letti, quattro bagni, in parte crollata nel punto in cui qualcuno doveva essere entrato dalla finestra del soggiorno con una jeep Liberty. La mia compagna mi chiese se potevamo fare una pausa. La lasciai andare dietro i cespugli. Fu colpa mia. Ero troppo distratto, troppo concentrato su quello che stava succedendo nella casa. Non mi accorsi di quello che era dietro di me. All'improvviso sentii uno strattone alla carrozzella, provai a girarla, ma qualcosa bloccava la ruota destra. Ruotai il busto, per puntare indietro la torcia. Era uno "strisciante", uno di quelli senza gambe. Mi ringhiò contro dall'asfalto, mentre cercava di arrampicarsi sulla ruota. La carrozzella mi salvò la vita. Mi diede quel secondo e mezzo che mi serviva per girare anche la carabina. Se fossi stato in piedi, poteva prendermi una caviglia, magari farsi anche un boccone. Quella fu l'ultima leggerezza che mi concessi sul lavoro. All'epoca gli zombi non erano l'unico problema. C'erano i saccheggiatori, e non si trattava di criminali incalliti quanto di persone che volevano semplicemente sopravvivere. Lo stesso valeva per gli occupanti abusivi. In entrambi i casi, di solito finiva bene. Ci limitavamo a invitarli a tornare a casa, dando loro ciò di cui avevano bisogno, ce ne prendevamo cura fino all'intervento dei tizi incaricati degli alloggi. C'erano anche i saccheggiatori veri e propri, però, cattivi per scelta. L'unica volta che mi ferii fu per colpa loro. [Tira giù la camicia, per mostrare una cicatrice circolare grande quanto la moneta da dieci centesimi che circolava prima della guerra.] Nove millimetri, dritto attraverso la spalla. La mia squadra fece uscire il tizio dalla casa. Io gli ordinai di fermarsi. È l'unica volta che ho ucciso qualcuno, grazie a Dio. Quando arrivarono le nuove leggi, il crimine sparì quasi del tutto in poco tempo. Poi c'erano i selvaggi, ha presente, i ragazzini senza tetto che avevano perso i genitori. Li trovavamo rannicchiati negli scantinati, negli armadietti, sotto i letti. Molti di loro erano arrivati, a piedi, dal lontano est. Erano messi male, malnutriti e malaticci. Un sacco di volte fuggivano via. Erano gli unici momenti in cui stavo male, capisce, non potevo inseguirli. Ci andava qualcun altro, il più delle volte li raggiungevano, ma non sempre. Il problema maggiore erano i quisling. 1 quisling? Proprio così, ha presente, i tizi che erano andati fuori di testa e cominciavano a imitare gli zombi. Potrebbe essere più preciso? Be', non sono uno strizzacervelli, quindi non conosco tutti i termini tecnici. Non è un problema. Be', da quello che ho capito, c'è un tipo di persona che proprio non riesce a gestire situazioni in cui l'alternativa è tra combattere o morire. E viene sempre attratto verso ciò di cui ha paura. Invece di resistere a un nemico, questi individui lo vogliono compiacere, si vogliono unire a lui, cercano di essere come lui. Immagino sia come succede nei casi di rapimento, ha presente, una cosa tipo sindrome di Stoccolma o la storia di Patty Hearst, o come succede nelle guerre normali, quando i popoli invasi si arruolano nell'esercito del nemico. Collaboratori, a volte anche più convinti delle persone che cercano di imitare, come quei fascisti francesi che furono tra le ultime truppe rimaste a Hitler. Forse è per questo che li chiamiamo quisling, perché è una parola francese o qualcosa del genere. Ma non si poteva fare, in questa guerra. Non potevi alzare le mani e dire, "Ehi, non mi uccidere, sono dalla tua parte". Non c'erano zone grigie in questo scontro, o bianco o nero. E immagino che alcuni proprio non riuscissero ad accettare questa cosa. Erano spinti oltre il loro limite. Cominciarono a muoversi come zombi, a fare i loro versi, persino ad attaccare la gente per cercare di mangiarla. Fu così che noi trovammo il primo. Era un maschio adulto, tra i trenta e i quarant'anni. Sporco, confuso, barcollava lungo il marciapiede. Pensammo che fosse solo un'altra vittima dello shock da zombi, finché non morse uno dei nostri su un braccio. Passammo una manciata di secondi orribile. Abbattei il quisling con un proiettile in testa, poi soccorsi il mio amico. Se ne stava rannicchiato sul bordo del marciapiede, imprecava, piangeva, fissava lo squarcio nel suo avambraccio. Era una condanna a morte, e lo sapeva. Era pronto a eseguirla lui stesso, ma poi scoprimmo che il tizio che avevo ucciso aveva del sangue rosso acceso che gli colava dalla testa. E quando controllammo la carne scoprimmo che era ancora calda! Avrebbe dovuto vedere la reazione del nostro compagno. Non capita tutti i giorni di ricevere la grazia del governatore che sta su in cielo. Cosa ironica, quasi morì lo stesso. Il bastardo aveva così tanti batteri in bocca che gli causò un'infezione da stafilococco quasi letale. Pensammo che forse avevamo scoperto una cosa nuova, ma venne fuori che succedeva già da un po'. Di lì a poco, il centro per la prevenzione e il controllo delle malattie avrebbe reso pubblico il fenomeno. Mandarono persino un esperto da Oakland per ragguagliarci su cosa dovevamo fare se ne incontravamo altri. La cosa ci mandò fuori di testa. Lo sapeva che proprio i quisling erano il motivo per cui certe persone credevano di essere immuni? Erano anche il motivo per cui quelle stronzate di super farmaci ebbero tanta pubblicità. Ci pensi. Uno prende il Phalanx, lo mordono ma sopravvive. Che altro deve pensare? Probabilmente neanche lo sa che esistono questi quisling. Sono ostili come ogni altro zombi, e in certi casi persino più pericolosi. Coma mai? Be', per cominciare non congelavano. Voglio dire, certo, congelavano se venivano esposti al gelo per un lungo periodo ma, se quando erano impazziti indossavano qualcosa di pesante, con un freddo moderato se la cavavano bene. E diventavano anche più forti mangiando la gente. Non come gli zombi. Potevano sostenersi per un sacco di tempo. Ma erano più facili da uccidere. Sì e no. Non era necessario colpirli in testa; potevi mettere fuori uso i polmoni, il cuore, li potevi colpire in qualsiasi punto e alla fine morivano dissanguati. Ma se non li fermavi con un proiettile loro continuavano a venirti addosso finché non morivano. Non sentivano il dolore? No, accidenti. È quella cosa dello spirito che vince sulla materia, una concentrazione totale che ti permette di interrompere la trasmissione del dolore al cervello e tutto il resto. Dovrebbe davvero chiedere a un esperto. La prego, continui. Okay, be', per questo non potevamo convincerli a parole. Non erano più persone con cui parlare. Erano zombi, forse non fisicamente, ma da un punto di vista mentale non vedevi differenze. E anche per l'aspetto fisico potevi fare fatica, a meno che non fossero abbastanza sporchi, abbastanza insanguinati, abbastanza malati. In realtà gli zombi non puzzavano tantissimo, non individualmente almeno, soprattutto se lo erano diventati da poco. Come facevi a distinguerne uno da un tizio che li imitava e aveva una bella dose di cancrena? Non potevi. E non è che l'esercito ci dava cani da fiuto o altro. Bisognava guardarli negli occhi. I mostri non battono le palpebre, non so perché. Forse perché usano allo stesso modo tutti i sensi, e il loro cervello non dà un grande valore alla vista. 0 forse perché non hanno molti fluidi corporei e non ne possono sprecare per gli occhi. Chi lo sa, ma loro non battono le palpebre, mentre i quisling sì. Ecco come si faceva per individuarli; un paio di passi indietro e aspettavi qualche secondo. Al buio era più facile, bastava puntargli in faccia la torcia. Se non battevano le palpebre, li facevi fuori. E se le battevano? Be', avevamo l'ordine di catturare i quisling, se possibile, e ucciderli solo per autodifesa. Sembrava una follia, e lo sembra ancora, ma li circondavamo, gli legavamo le zampacce e li passavamo alla polizia o alla guardia nazionale. Non so bene cosa gli facessero, a quel punto. Ho sentito storie su Walla Walla, ha presente, la prigione dove ce n'erano centinaia e venivano nutriti, vestiti e ricevevano persino cure mediche. [Gli occhi scattano verso il soffitto.] Lei non è d'accordo. Ehi, non ho intenzione di parlarne. Se vuole aprire quella scatola di vermi, legga i giornali. Ogni anno qualche avvocato, prete o politico prova a riattizzare quel fuoco e spingerlo nella direzione che più gli fa comodo. Quanto a me, non mi importa. Non ho nessun sentimento per loro, né buono né cattivo. Secondo me la cosa più triste è che rinunciarono a tanto e alla fine persero lo stesso. Perché? Perché anche se noi non sapevamo vedere la differenza tra loro, i veri zombi ci riuscivano. Si ricorda i primi tempi della guerra, quando tutti cercavano il modo per mettere i morti viventi uno contro l'altro? C'erano tutte queste "prove documentate" sulle lotte interne, resoconti di testimoni oculari e persino filmati di uno zombi che ne attaccava un altro. Stupidaggini. Erano zombi che attaccavano quisling, ma guardando non lo si poteva capire. I quisling non urlano. Non fanno altro che starsene lì, non cercano neppure di combattere, si contorcono con quella loro lentezza robotica, mangiati vivi proprio dalle creature che cercano di imitare. * MALIBU, CALIFORNIA [Non ho bisogno di fotografie per riconoscere Roy Elliot. Ci incontriamo per un caffè nella restaurata fortezza di Malibu Pier. Quelli intorno a noi lo riconoscono all'istante ma, diversamente dai tempi prebellici, osservano una rispettosa distanza.] SDA, era questo il nemico: sindrome del declino asintomatico, o sindrome della disperazione apocalittica, a seconda di chi avevi davanti. Quale che fosse l'etichetta, in quei primi mesi di stallo fece lo stesso numero di vittime di fame, malattia, violenza o morti viventi. All'inizio nessuno capiva cosa stesse succedendo. Avevamo stabilizzato la linea delle Montagne Rocciose, avevamo epurato le zone sicure, e ogni giorno continuavamo a perdere dalle cento persone in su. Non si trattava di suicidi, di questi ce n'erano già in abbondanza. No, era una cosa diversa. Alcune di quelle persone avevano ferite assai lievi o malattie facilmente curabili, altre erano in perfetta salute. Andavano a dormine una notte e non si svegliavano più. Il problema era psicologico, un caso di resa totale, non volevi vedere il domani perché sapevi che avrebbe portato solo altra sofferenza. Perdita della fiducia, della volontà di sacrificio, succede in tutte le guerre. Succede anche in tempo di pace, solo non con la stessa portata. Si trattava di impotenza, o quanto meno di percezione dell'impotenza. Lo capisco bene quel sentimento. Avevo diretto film per tutta la mia vita da adulto. Mi chiamavano genio precoce, ero il wunderkind che non poteva fallire, anche se avevo già fallito, più volte. All'improvviso non ero più nessuno, ero un F-6. Il mondo andava all'inferno e coi miei tanto decantati talenti non potevo fare niente per impedirlo. Ma quando venni a sapere della sindrome, il governo stava cercando di farla passare sotto silenzio tanto che dovetti ricorrere a un mio contatto all'ospedale Cedars-Sinai, qualcosa si accese. Come quella volta che girai il mio primo corto in super 8 e lo proiettai per i miei genitori. Questa è una cosa che posso fare, mi dissi. Un nemico che posso combattere! E il resto è stona. [Ride.] Mi piacerebbe. Andai dritto dal governo, che bocciò il mio progetto. Davvero? Voglio dire, data la sua carriera… Quale carriera? Cercavano soldati e contadini, lavori veri, ricorda? Andò tipo: «Ehi, ci dispiace, niente da fare, ma non è che mi lascia un suo autografo?». Ora, io non mi arrendo facilmente. Quando credo di poter realizzare qualcosa, per me non esiste più la parola "no". Spiegai al responsabile del DipRiS che lo zio Sam non ci avrebbe rimesso neppure un decino. Avrei usato il mio equipaggiamento, la mia gente, mi serviva solo l'accesso all'esercito. «Lasci che mostri alla gente cosa state facendo per fermare il nemico», gli dissi. «Lasci che dia alla gente qualcosa in cui credere». E di nuovo ottenni un rifiuto. Al momento l'esercito aveva missioni più importanti che «posare per la cinepresa». Si rivolse a qualcuno più in alto? E a chi? Non c'erano battelli per le Hawaii, e Sinclair faceva di continuo su e giù per la West Coast. Chiunque fosse nella posizione giusta per appoggiarmi o non era disponibile o era fin troppo impegnato con questioni più "importanti". Non poteva diventare un giornalista freelance e ottenere un permesso governativo per la stampa? Ci sarebbe voluto troppo tempo. Quasi tutti i mass media erano al tappeto o sotto il controllo dei federali. Quelli rimasti dovevano diffondere annunci di pubblica sicurezza, per accertarsi che tutti sapessero cosa bisognava fare. Era ancora tutto un casino. Avevamo strade a malapena utilizzabili, per non parlare della burocrazia necessaria a concedermi il patentino di giornalista. C'era il rischio che passassero mesi. Mesi, con cento persone che morivano ogni giorno. Non potevo aspettare. Dovevo fare immediatamente qualcosa. Presi una videocamera digitale, qualche batteria di riserva e un caricabatteria a energia solare. Il più grande dei miei figli venne con me, come tecnico del suono e "primo assistente alla regia". Battemmo le strade per due settimane, solo noi due in sella alle mountain bike, a caccia di storie. E non dovemmo spingerci troppo lontano. Appena fuori dalla cintura metropolitana di Los Angeles, in una città chiamata Claremont, ci sono cinque college: Pomona, Pitzer, Scripps, Harvey Mudd e Claremont Mckenna. Quando scoppiò il Grande panico, mentre tutti gli altri si davano alla macchia, trecento studenti decisero di difendersi. Trasformarono il college femminile di Scripps in qualcosa di simile a una città medievale. Prendevano le provviste dagli altri campus; le loro armi erano un mix di arnesi da giardinaggio e fucili da addestramento usati per il programma governativo di reclutamento ufficiali nei college. Seminarono gli orti, scavarono pozzi, fortificarono un muro di cinta già esistente. Mentre le montagne alle loro spalle bruciavano e la cittadina tutto intorno sprofondava nella violenza, questi trecento ragazzi respinsero l'assalto di diecimila zombi! Diecimila, nell'arco di quattro mesi, finché l'Inland Empire non fu pacificato. Avemmo la fortuna di arrivare lì proprio sul finire degli scontri, appena in tempo per veder cadere gli ultimi non morti, mentre studenti e soldati si univano nelle celebrazioni sotto un'enorme e rabberciata bandiera nazionale che sventolava dal campanile di Pomona. Che storia! Novantasei ore di girato pronte per la distribuzione. Mi sarebbe piaciuto restare e filmare di più, ma il tempo era un fattore decisivo. Cento morti al giorno, si ricordi. Dovevamo farlo uscire prima possibile. Portai a casa il metraggio, lo montai nella mia saletta personale. Mia moglie si occupò della voce narrante. Ne realizzammo quattordici copie, ognuna in un formato differente, e le proiettammo sabato notte in diversi campeggi e rifugi sparsi per Los Angeles. Lo intitolai: «Vittoria ad Avalon: la battaglia dei cinque college». Quel nome, Avalon, viene da un filmato di repertorio che aveva girato uno degli studenti durante l'assedio. Era la notte prima dell'ultimo attacco, il più feroce, e all'orizzonte era chiaramente visibile una nuova orda in arrivo da est. I ragazzi erano concentrati sui loro compiti: affilavano le armi, rinforzavano le difese, facevano la guardia su mura e torri. In tutto il campus si sentiva appunto la canzone dei Roxy Music provenire dall'altoparlante che mandava musica per tenere alto il morale. Una studentessa di Scripps, con la voce di un angelo, la stava cantando ed era un'interpretazione magnifica, in forte contrasto con la tempesta che stava per scatenarsi. La sovrapposi al mio montaggio delle scene dei "preparativi per la battaglia". Ancora oggi ho un nodo in gola quando sento quella canzone. Come reagì il pubblico? Fu un fiasco! Non solo quella scena, ma tutto il film; almeno così mi sembrò. Mi aspettavo una reazione più immediata. Acclamazioni, applausi. Non l'avrei mai ammesso con nessuno, neanche con me stesso, ma avevo questa fantasia egocentrica del pubblico che veniva da me dopo lo spettacolo, in lacrime, mi stringeva la mano, mi ringraziava per aver mostrato la luce alla fine del tunnel. Ma non mi guardarono neppure. Io me ne stavo accanto alla porta come un eroe vincitore. E loro si limitarono a passarmi accanto, in fila, silenziosi, gli occhi fissi sul pavimento. Quella notte tornai a casa dicendomi: "Oh be', era una bella idea, magari nei campi di patate di MacArthur Park un altro zappatore torna utile". Che successe poi? Passarono due settimane. Mi trovai un vero lavoro, aiutavo a sgombrare la strada a Topanga Canyon. Quel giorno un uomo venne a casa mia. Arrivò in sella a un cavallo, come se fosse appena uscito da un vecchio western di Cecil B. DeMille. Era uno psichiatra della clinica di contea, a Santa Barbara. Avevano saputo del successo del mio film e mi chiese se ne avevo altre copie. Successo? È quello che dissi anch'io. A quanto pare, la stessa notte del "debutto" di Avalon, i casi di SDA a Los Angeles registrarono un clamoroso calo del cinque per cento! All'inizio si pensò a un'anomalia statistica, ma poi uno studio più approfondito rivelò che la flessione era riscontrata solo nelle comunità dove avevano visto il film! E a lei non lo aveva detto nessuno? Nessuno. [Ride.] Né l'esercito, né le autorità municipali, nemmeno le persone che guidavano i rifugi dove il film, a mia insaputa, veniva ancora proiettato. Non mi importa. Il punto è che funzionò. Ebbe il suo effetto e mi diede un lavoro per il resto della guerra. Misi insieme una manciata di volontari, tutti i membri della mia vecchia squadra che riuscii a trovare. Quel ragazzo che aveva girato il pezzo a Claremont, Malcolm Van Ryzin, sì, quel Malcolm, diventò il mio direttore della fotografia. Requisimmo una sala di doppiaggio abbandonata a West Hollywood e cominciammo a sfornare centinaia di copie. Le imbarcavamo su ogni mezzo diretto a nord, treni, carovane, traghetti. Ci volle un po' per ottenere delle risposte. Ma quando arrivarono… [Sorride, unisce le mani e le solleva come ringraziando per un applauso.] Un calo del dieci per cento in tutta la zona sicura occidentale. A quel tempo io ero già tornato in strada, per girare altre storie. Anacapa era già fatto e finito, ed eravamo a metà di Missione al distretto. Quando Dos Palmos arrivò sugli schermi, e la SDA era scesa del ventitré per cento, solo allora il governo parve finalmente interessarsi a me. Risorse aggiuntive? [Ride.] No. Non avevo mai chiesto il loro aiuto, e di sicuro loro non avevano intenzione di darmelo. Ma ebbi finalmente accesso all'esercito, e questo mi aprì tutto un mondo nuovo. Fu allora che realizzò Fuoco degli dèi? [Annuisce.] L'esercito aveva due programmi per armi laser: Zeus e MTHEL. Zeus era stato progettato per lo sminamento, per far brillare le mine antiuomo e le bombe inesplose. Era abbastanza piccolo e leggero da poterlo montare su un Humvee appositamente modificato. L'artigliere puntava il bersaglio tramite una telecamera coassiale nella torretta. Indirizzava l'arma verso la superficie designata e poi sparava un fascio a impulsi dalla stessa apertura ottica. Sto usando troppi termini tecnici? Niente affatto. Fui molto coinvolto in quel progetto. Il fascio era la versione bellica dei laser a stato solido industriali, come quelli usati per tagliare l'acciaio nelle fabbriche. Poteva fondere l'involucro di una bomba e raggiungere l'ordigno esplosivo o farlo riscaldare fino alla temperatura di detonazione. E lo stesso principio fu applicato agli zombi. Ad alta potenza passava dritto attraverso le ossa della fronte. A una potenza più bassa, cuoceva letteralmente il cervello fino a farlo esplodere da orecchie, naso e occhi. Il metraggio che girammo era splendido, ma Zeus era una pistola ad aria compressa rispetto a MTHEL. L'acronimo sta per Mobile Tactical High Energy Laser, laser tattico mobile ad alta energia, progettato insieme da Stati Uniti e Israele per disintegrare proiettili e piccoli razzi. Quando Israele entrò in quarantena e tutti quei gruppi di terroristi lanciarono razzi e proiettili di mortaio oltre il muro di sicurezza, fu MTHEL ad abbatterli. Abbastanza simile, per forma e dimensione, a un faro proiettore della seconda guerra mondiale, era in effetti un laser al fluoruro di deuterio, molto più potente di quello a stato solido di Zeus. Gli effetti erano devastanti. Bruciava via la carne dalle ossa, che poi venivano portate al calore bianco prima di ridursi in polvere. L'effetto, visto a velocità regolare, era stupefacente, ma al rallentatore… fuoco degli dèi. È vero che i casi di SDA si dimezzarono dopo la distribuzione del film? Penso che quella sia una stima esagerata, ma la gente faceva la fila dopo il lavoro. Alcuni lo vedevano tutte le notti. La locandina promozionale mostrava il primo piano di uno zombi che veniva ridotto in cenere. L'immagine era presa direttamente da un fotogramma del film, la classica inquadratura al mattino, quando la nebbia permette di vedere davvero il fascio del laser. La didascalia diceva solo PROSSIMAMENTE. Quel film da solo salvò l'intero programma. Il suo programma. No, quello di Zeus e MTHEL. Erano a rischio? MTHEL avrebbe dovuto chiudere due mesi dopo le nostre riprese, Zeus era già stato tagliato. Dovemmo implorare, chiedere a prestito e rubare, letteralmente, perché lo riattivassero per le nostre telecamere. Il DipRiS aveva decretato che erano enormi sprechi di risorse. E lo erano? Assolutamente sì. La M di MTHEL, "Mobile", in realtà indicava un intero convoglio di veicoli specializzati, tutti delicati e nessuno adatto a terreni impervi, che dipendevano completamente uno dall'altro. MTHEL richiedeva anche una quantità spropositata di energia e di elementi chimici altamente instabili e altamente tossici per la produzione del laser. Zeus era un po' più economico. Era più facile da raffreddare, più facile da manovrare, e poiché era montato su un Humvee poteva andare ovunque fosse necessario. Il problema era: a cosa poteva servire? Anche con un fascio ad alta potenza, l'artigliere doveva comunque tenerlo puntato per diversi secondi, e su un bersaglio mobile, badi bene. Un buon cecchino in metà del tempo poteva realizzare il doppio delle uccisioni. Questo azzerava il suo potenziale di fuoco rapido, che era esattamente ciò che serviva negli attacchi in massa. In effetti, a entrambe le unità era stata assegnata in via permanente una squadra di fucilieri, uomini che proteggevano una macchina progettata per proteggere gli uomini. Erano così inutili? Non per i loro ruoli originali. MTHEL tenne Israele al sicuro dai bombardamenti dei terroristi, e Zeus fu addirittura ripristinato per sgombrare il campo da ordigni inesplosi durante l'avanzata dell'esercito. Per il loro vero scopo, erano armi eccellenti. Per uccidere gli zombi, erano inutili cianfrusaglie. E allora perché li filmò? Perché gli americani venerano la tecnologia. È una caratteristica propria dello Zeitgeist nazionale. Che ce ne rendiamo conto o meno, neanche il più indefesso luddista può negare le prodezze tecnologiche del nostro paese. Abbiamo scisso l'atomo, siamo stati sulla Luna, abbiamo riempito ogni casa e ufficio con più aggeggi e ammennicoli di quelli sognati dai primi scrittori di fantascienza. Non so se questo è un bene, non sta a me giudicare. Ma so che proprio come tutti quegli ex-atei nelle trincee in tempo di guerra, gli americani avevano bisogno di pregare il Dio della scienza perché li salvasse. Ma quel Dio non l'aveva fatto. Questo non aveva nessuna importanza. Il film fu un tale successo che mi chiesero di scrivere e girare un'intera serie. La intitolai Armi meravigliose, sette film sulla nostra tecnologia militare d'avanguardia. Nessuna di quel». le armi aveva un reale valore strategico, ma tutte contribuirono a vincere la guerra psicologica. Ma questo non significa… Mentire? Non si preoccupi. Lo può dire. Sì, significava mentire, e a volte questo non è un male. Le bugie non sono buone né cattive. Come il fuoco, ti possono riscaldare o bruciare a morte, a seconda di come vengono usate. Le bugie che ci disse il governo prima della guerra, quelle ci bruciarono, perché ci impedirono di fare ciò che era necessario. Tuttavia, già quando girai Avalon, tutti facevano ormai ciò che era possibile per sopravvivere. Le bugie del passato erano da tempo svanite, e ora la verità era dappertutto, barcollava nelle strade, ti entrava in casa sfondando la porta e ti artigliava alla gola. La verità era che, qualsiasi cosa facessimo, molti di noi, se non tutti, rischiavano di non avere un futuro. La verità era che stavamo vivendo quello che forse era il tramonto della nostra specie, e questa verità raggelava la gente e la uccideva ogni notte. C'era bisogno di qualcosa che riscaldasse gli animi. E così io mentii, e lo stesso fecero il presidente e ogni dottore, prete, capo pattuglia e genitore. «Staremo bene». Era questo il nostro messaggio. Era il messaggio di ogni regista della guerra. Ha mai sentito parlare di La città degli eroi? Certo. Un gran film, vero? Marty lo girò durante l'Assedio. Da solo, filmando con ogni mezzo sul quale riusciva a mettere le mani. Che capolavoro: coraggio, determinazione, forza, dignità, nobiltà d'animo e onore. Ti fa credere davvero nella specie umana. È meglio di qualsiasi cosa io abbia mai fatto. Dovrebbe vederlo. L'ho visto. Che versione? Mi scusi? Che versione ha visto? Non sapevo… Che ce ne fossero due? Deve studiare un po', mio giovane amico. Marty ne fece sia una versione bellica che una postbellica. Quella che ha visto lei, durava novanta minuti? Mi pare. C'era il lato oscuro degli "eroi"? C'erano la violenza e i tradimenti, la crudeltà, la depravazione, la malvagità senza fondo nei cuori di quegli eroi? No, certo che no. E perché avrebbero dovuto esserci? Quella era la realtà, ciò che spingeva tutte quelle persone a rannicchiarsi a letto, spegnere le candele ed esalare l'ultimo respiro. Marty scelse invece di mostrare l'altro lato, quello che fa alzare le persone dal Ietto al mattino e le spinge a resistere, a sforzarsi e a lottare per restare in vita, perché qualcuno dice che tutto andrà bene. Questo tipo di bugia ha un nome. Si chiama speranza. * BASE AEREA DELLA GUARDIA NAZIONALE DI PARNELL, TENNESSEE [Gavin Blaire mi scorta all'ufficio del suo capo squadriglia, il colonnello Christina Eliopolis. Leggendaria per la sua forza di carattere almeno quanto per l'impressionante ruolino di guerra, è difficile capire come una tale personalità possa essere compressa in quel corpo piccolo, quasi fanciullesco. I lunghi capelli neri con la frangia e i delicati lineamenti del viso non fanno che rafforzare l'impressione di eterna giovinezza. Poi si toglie gli occhiali da sole e vedo il fuoco che brucia nei suoi occhi.] Pilotavo un Raptor, l'FA-22, la migliore piattaforma aerea mai costruita. Come capacità di volo e armamenti poteva battere Dio e tutti i suoi angeli. Era un monumento alle prodezze tecnologiche americane… ma nella nostra guerra queste prodezze non contavano un cazzo. Deve essere stato frustrante. Frustrante? Sa che significa sentirsi dire all'improvviso che l'obiettivo che hai inseguito per tutta la vita, per il quale ti sei sacrificato e hai sofferto, che ti ha spinto oltre limiti che neanche sapevi di avere, adesso è considerato «strategicamente inabile»? Direbbe che la sua era una reazione diffusa? Mettiamola così: l'esercito russo non fu l'unico a essere decimato dal suo stesso governo. Il decreto per la ricostruzione delle forze armate castrò l'aviazione. Certi "esperti" del DipRiS avevano deciso che il nostro rapporto risorse/uccisioni era il più sproporzionato di tutte le branche dell'esercito. Potrebbe farmi qualche esempio? Che dire delle JSOW, le armi teleguidate? Erano bombe pilotate da un sistema GPS e da uno di navigazione inerziale, e l'aereo poteva sganciarle da più di sessanta chilometri di distanza. La versione base conteneva 150 sotto-bombe BLU-97B, ognuna delle quali aveva una carica sagomata contro bersagli corazzati, un involucro a frammentazione contro la fanteria e un anello di zirconio per mandare in fiamme l'intera zona di impatto. Era considerata un trionfo, prima di Yonkers. A un certo punto ci sentimmo dire che col prezzo di un kit JSOW - materiali, forza lavoro, tempo ed energia, per non parlare del carburante e della base necessaria all'aereo che doveva sganciarle - si poteva attrezzare un intero plotone di quei cazzoni della fanteria, che a loro volta potevano far fuori mille volte più mostri. Pochi affaroni per i nostri verdoni, e lo stesso valeva per tanti altri ex gioielli della nostra corona. Ci trapassarono come un laser industriale. I B-2 Spirit, andati; i B-1 Lancer, andati; persino i vecchi BUFF, i B-52 Big Ugly Fat Fellows, andati anche i brutti ciccioni. Ci metta dentro gli Eagle, i Falcon, i Tomcat, gli Hornet, i JSF e i Raptor, e vedrà che perdemmo più aerei da combattimento per un colpo di penna di quanti ne avessero mai eliminati tutti i SAM, i Flak e i velivoli nemici della storia. Almeno gli aerei non vennero smantellati, grazie a Dio, si limitarono a metterli in naftalina in qualche deposito o nell'AMARC. «Investimento a lungo termine», dicevano così. Su questo ci puoi sempre fare affidamento: mentre combattiamo una guerra, ci stiamo sempre preparando per la prossima. Il reparto per i ponti aerei, almeno come organizzazione, rimase quasi intatto. Quasi? I Globemaster dovettero sparire, insieme a ogni altro velivolo alimentato dai reattori che "gozzovigliavano a benzina". Questo ci lasciò con gli aerei a elica. Passai da pilota di un aereo che era la cosa più simile a un X-Wing mai esistita a pilota di un mezzo che era poco più agile di un autocarro. 1 ponti aerei erano la missione principale dell'aviazione? La consegna di provviste era il nostro obiettivo primario, l'unico che avesse ancora importanza. [Indica una mappa ingiallita attaccata alla parete.] Il comandante della base mi permise di tenerla, dopo quello che mi era successo. [È la mappa degli Stati Uniti continentali al tempo della guerra. Tutta la zona a ovest delle Montagne Rocciose è color grigio chiaro. All'interno di questo grigio, ci sono cerchi di altri colori.] Isole nel mare di Zom. Il verde indica impianti militati ancora attivi. Alcuni erano stati convertiti in centri per i profughi. Altri contribuivano allo sforzo bellico. Altri ancora erano ben difesi ma non avevano alcun impatto strategico. Le zone rosse erano etichettate come "utilizzabili per un'offensiva": fabbriche, mine, centrali elettriche. L'esercito ci aveva lasciato delle squadre durante la grande ritirata. Avevano il compito di custodire e preservare quegli impianti fino a quando, se mai fosse successo, avremmo potuto integrarli nella produzione bellica complessiva. Le zone blu erano aree civili dove la gente era riuscita a trincerarsi, si era ricavata un suo spazio e aveva escogitato un modo per sopravvivere all'interno di quei confini. Tutte queste zone avevano bisogno di rifornimenti, e in questo consisteva il "ponte aereo continentale". Era un'operazione enorme, in termini non solo di aerei e carburante, ma anche di organizzazione. Bisognava restare in contatto con tutte queste isole, esaminare le loro richieste, coordinarsi con il DipRiS e poi tentare di procurarsi in ordine di priorità il materiale per ogni lancio; per tutti questi motivi era l'impresa statisticamente più importante nella storia dell'aviazione. Cercavamo di evitare i prodotti usa e getta, cose come cibo o medicine che richiedevano consegne regolari. Venivano classificati come LL, lanci limite, passeggeri di secondo piano rispetto agli AAL, lanci di auto-aiuto, come strumenti, parti di ricambio e strumenti per realizzare le parti di ricambio. «Non hanno bisogno di pesce», ci diceva spesso Sinclair, «hanno bisogno di canne da pesca». Eppure, ogni autunno lanciavamo un sacco di pesce, e grano, sale, verdure essiccate e latte in polvere… Gli inverni erano duri. Si ricorda quanto erano lunghi? Aiutare gli altri ad aiutare sé stessi era grandioso in teoria, ma dovevi comunque tenerli in vita. A volte bisognava lanciare persone, specialisti come dottori o ingegneri, gente con un tipo di addestramento che non puoi semplicemente ottenere da un manuale. Le zone blu ricevevano un sacco di istruzioni dalle forze speciali, non solo per imparare a difendersi meglio, ma anche per prepararsi in vista del giorno in cui sarebbero dovuti passare all'offensiva. Ho un sacco di rispetto per quei tizi. Quasi tutti sapevano che sarebbero rimasti lì a tempo indeterminato; un sacco di zone blu non avevano neanche una pista di fortuna, così loro dovevano buttarsi col paracadute e senza nessuna speranza di essere ripresi a bordo. Non tutte le zone blu restavano sicure. Alcune prima o poi venivano sconfitte. La gente che lanciavamo sapeva a quali rischi andava incontro. Un fegato grosso così, tutti quanti. Questo vale anche per i piloti. Ehi, non sto affatto sminuendo i nostri rischi. Ogni giorno dovevamo volare su centinaia, e in alcuni casi migliaia, di chilometri di territorio infestato. Ecco perché c'erano le zone viola. [Si riferisce all'ultimo colore presente sulla mappa. I cerchi viola sono pochi e lontani uno dall'altro.] Le attrezzammo come impianti per carburante e riparazioni. Un sacco di aerei non avevano l'autonomia di volo necessaria a raggiungere le remote zone di lancio sulla East Coast se prima non potevano fermarsi in una struttura di rifornimento. Le zone viola contribuirono a ridurre il numero di veicoli ed equipaggi dispersi in volo. Portarono al novantadue per cento la percentuale di sopravvivenza della nostra flotta. Purtroppo, io entrai a far parte del rimanente otto per cento. Non saprò mai cosa ci fece precipitare: un guasto meccanico o l'usura di qualche componente insieme al maltempo. Forse fu colpa del nostro carico, mal identificato o mal posizionato. Succedeva assai più spesso di quanto ci piacesse pensare. A volte, se i materiali pericolosi non erano imballati nel modo giusto o se, Dio ce ne scampi, qualche ispettore del controllo qualità con la merda al posto del cervello lasciava che i suoi uomini assemblassero i detonatori prima di metterli nelle casse per il viaggio… questo successe a un mio amico, un semplice volo di routine da Palmdale a Vandenberg, non si trattava nemmeno di attraversare una zona infestata. Duecento detonatori Type 38, tutti assemblati e con le celle energetiche per sbaglio attive, tutti programmati per innescarsi sulle stesse frequenze della nostra radio. [Schiocca le dita.] Sarebbe potuto capitare anche a noi. Facevamo un volo breve, da Phoenix alla zona blu vicino Tallahassee, in Florida. Era ottobre inoltrato, all'epoca quasi in pieno inverno. Da Honolulu stavano cercando di fare qualche altro lancio prima che il maltempo ci costringesse tutti a rintanarci fino a marzo. Era il nostro nono volo, quella settimana. Andavamo tutti avanti a "tic", queste pasticche blu di stimolanti che ti tenevano su di giri ma non ti incasinavano i riflessi o la capacità di giudizio. Immagino che funzionassero abbastanza bene, ma dovevo andare a pisciare ogni venti minuti. Gli "uomini" dell'equipaggio mi davano il tormento, sa, sulle ragazze che devono sempre andare in bagno. So che non ci mettevano cattiveria, ma lo stesso provavo a trattenerla il più a lungo possibile. Dopo due ore di scossoni in una turbolenza davvero pesante, alla fine mi arresi e passai la cloche al mio copilota. Avevo appena tirato su la lampo quando all'improvviso ci fu questo spintone, come se Dio avesse calciato al volo la coda dell'aereo… poi il muso si tuffò verso il basso. Sul nostro C130 non c'era un bagno vero e proprio, solo questo pitale da campo con una pesante tenda da doccia in plastica. E alla fin fine fu probabilmente per questo che mi salvai. Se fossi stata intrappolata in un compartimento vero e proprio, magari chiusa dentro o impossibilitata a raggiungere il chiavistello… A un tratto ci fu uno stridore, una esplosione di aria pressurizzata che ti toglieva il fiato e mi ritrovai risucchiata fuori dall'aereo, da dove avrebbe dovuto esserci la coda. Vorticavo su me stessa, fuori controllo. Riuscii appena a distinguere il velivolo, questa massa grigia che si rimpiccioliva per la distanza e precipitava disegnando una scia di fumo. Mi raddrizzai, aprii il paracadute. Ero ancora stordita, mi girava la testa, facevo fatica a respirare. Cercai alla cieca la radio e cominciai a urlare all'equipaggio di buttarsi fuori dall'aereo. Non ottenni risposta. Vidi solo un altro paracadute, l'unico a parte il mio che era riuscito ad aprirsi. Quello fu il momento peggiore, proprio quell'istante, appesa nel cielo e impotente. Vedevo l'altro paracadute, più in alto di me, tipo tre chilometri e mezzo a nord. Cercai gli altri. Riprovai con la radio, ma non riuscii a captare il segnale. Immaginai che si fosse rotta durante la mia "uscita". Cercai di capire dov'ero, da qualche parte sopra il sud della Louisiana, una palude che non sembrava avere confini. Non ero sicura, il mio cervello girava ancora a vuoto. Ebbi almeno il buon senso di fare i controlli essenziali. Potevo muovere gambe e braccia, non provavo dolore né sanguinavo. Mi assicurai che il kit di sopravvivenza fosse intatto, ancora legato alla mia coscia, e che la mia arma, la MEG, fosse ancora lì a darmi botte nelle costole. L'aviazione vi preparava per situazioni del genere? Dovemmo'tutti sostenere l'esame di fuga ed evasione a Willow Creek, sui monti Klamath, in California. C'erano anche un po' di quei mostri con noi, contrassegnati, monitorati e piazzati in punti specifici per darci la "sensazione reale". È molto simile a quello che insegnano nei manuali per i civili, restare in movimento, essere furtivi, fare fuori Zom prima che possa segnalare con un versaccio la tua posizione. Ce la "facemmo" tutti, voglio dire che sopravvivemmo, anche se un paio di piloti mollarono sulla sezione otto. Immagino che proprio non riuscissero a sopportare la sensazione reale. A me non ha mai dato fastidio trovarmi da sola in un territorio ostile. Per me era una procedura standard. Sempre? Se vogliamo parlare della solitudine in un ambiente ostile, allora facciamo due chiacchiere sui miei anni a Colorado Springs. Ma c'erano altre donne… Altri cadetti, altri concorrenti che per caso avevano i miei stessi genitali. Mi creda, quando la pressione aumentava, spariva qualsiasi solidarietà femminile. No, c'ero io, solo io. Padrona di me stessa, indipendente e sempre, assolutamente sicura di me. Solo così riuscii a superare i quattro anni d'inferno all'accademia, e potevo contare solo su questo quando atterrai nel fango al centro di "mostronia". Sganciai il paracadute - ti insegnano a nasconderlo senza perdere tempo - e andai in direzione dell'altro che avevo visto uscire dall'aereo. Ci misi un paio d'ore, camminando tra gli spruzzi di questa fanghiglia fredda che mi intorpidì dalle ginocchia in giù. Non pensavo con chiarezza, la testa mi girava ancora. Non è una scusa valida, lo so, ma per questo non mi accorsi che all'improvviso gli uccelli erano schizzati nella direzione opposta. L'urlo però lo sentii, debole e lontano. Vidi il paracadute incastrato negli alberi. Cominciai a correre, un altro errore, facendo un gran baccano e senza fermarmi ad ascoltare gli eventuali rumori di Zom. Non riuscivo a vedere nient'altro, solo questi rami grigi e spogli, finché non me li ritrovai sulla testa. Se non fosse stato per Rollins, il mio copilota, sono sicura che la mia storia sarebbe finita lì. Lo trovai appeso alla sua bardatura, morto, eppure si contorceva. La sua uniforme di volo si era squarciata, e le interiora penzolavano… avvolte su cinque di quei mostri che si nutrivano in una nuvola di acqua rossastra. Il collo di uno di loro si era incastrato in un tratto di intestino tenue. Ogni volta che si muoveva dava uno strattone a Rollins, facendolo sbatacchiare come una cazzo di campana. Non si accorsero neanche che ero lì, abbastanza vicina da potermi toccare, e non si girarono neanche a guardarmi. Ebbi almeno la prontezza di montare il silenziatore. Ma non c'era bisogno che svuotassi un intero caricatore, un'altra delle stronzate che feci. Ero così arrabbiata che quasi cominciai a prendere a calci i cadaveri. Mi vergognavo, ero accecata dall'odio per me stessa… Per sé stessa? Avevo mandato tutto in merda! L'aereo, l'equipaggio… Ma era stato un incidente. Lei non aveva colpe. E lei che ne sa? Non c'era. Merda, non c'ero neanche io. Io non lo so cosa successe. Non stavo facendo il mio dovere. Me ne stavo accovacciata sul vasino come una pisciasotto! Ero incazzata di brutto. Stronza rammollita, mi dissi, perdente di merda. Ero in una spirale di odio, non mi limitavo a odiare me stessa, ma mi odiavo anche per il fatto di odiarmi. Secondo lei tutto questo ha un senso? Sono sicura che me ne sarei stata lì, tremante e disperata, ad aspettare Zom. Ma poi la radio cominciò a starnazzare. «Pronto? Pronto? C'è qualcuno? Qualcuno ce l'ha fatta a uscire da quel rottame?». Era la voce di una donna, chiaramente una civile a giudicare dal linguaggio e dal tono. Risposi all'istante, mi identificai e le chiesi di fare altrettanto. Mi disse che era una guardia del cielo e il suo nome in codice era "Forza Mets", o anche solo "Mets". Il sistema "guardia del cielo" era una rete ad hoc di radioamatori. Dovevano fare rapporto sugli aerei precipitati e contribuire al loro recupero. Non era molto efficiente, soprattutto perché gli operatori erano pochi, ma quello doveva essere il mio giorno fortunato. Mets mi disse che aveva visto il fumo e la carcassa del mio Hercules che precipitava, e anche se lei era probabilmente a meno di un giorno di cammino dalla mia posizione, il suo capanno era circondato. Prima che potessi anche solo provare a rispondere, mi disse di non preoccuparmi, che aveva già riferito la mia posizione alle squadre di ricerca e recupero, e che la cosa migliore che potevo fare era trovarmi uno spazio aperto dove organizzare un punto di raccolta. Feci per prendere il GPS ma si era strappato dalla tuta quando ero stata risucchiata fuori dall'aereo. Avevo una mappa di sopravvivenza di riserva, ma era così grande, così poco specifica, e il viaggio mi aveva fatto superare così tanti stati, che in pratica era come avere una semplice mappa degli Stati Uniti… avevo ancora la mente offuscata da rabbia e dubbi. Risposi che non conoscevo la mia posizione, non sapevo dove andare… Lei rise. «Vuoi dire che non hai mai percorso questa rotta in precedenza? Non ne hai mandato a memoria ogni singolo centimetro? Non hai visto dove ti trovavi mentre te ne stavi appesa al tuo giocattolo di seta?». Era così sicura delle mie capacità, cercava di farmi riflettere invece di imbeccarmi le risposte. E mi resi conto che conoscevo bene quella zona, che ci avevo davvero volato almeno venti volte negli ultimi tre mesi, e che dovevo trovarmi da qualche parte nel bacino dell'Atchafalaya. «Rifletti», mi disse lei, «cosa hai visto dal paracadute? C'erano fiumi, strade?». Per un attimo ricordai solo gli alberi, questo infinito paesaggio verde senza tratti distintivi; poi, a mano a mano che mi si schiariva il cervello, ricordai di aver visto sia i fiumi che una strada. Controllai sulla mappa e mi accorsi che dritto a nord c'era la I-10, la superstrada. Mets mi disse che quello era il posto migliore come punto di raccolta. Mi disse che non ci avrei messo più di un giorno o due se mi davo una mossa e la smettevo di sprecare la luce del giorno. Stavo per partire, quando lei mi fermò e mi chiese se non c'era qualcosa che avessi dimenticato di fare. Mi ricordo quel momento con chiarezza. Mi girai di nuovo verso Rollins. Aveva appena cominciato a riaprire gli occhi. Mi sentii come in dovere di dire qualcosa, magari chiedergli scusa, poi gli piazzai un proiettile in fronte. Mets mi disse di non provare rancore per me stessa e, in ogni caso, di non permettere che la cosa mi distogliesse da quello che dovevo fare. Disse: «Resta viva, resta viva e fai il tuo dovere». Poi aggiunse: «E guarda che la telefonata non è gratis». Stava parlando della carica della batteria - non se ne faceva scappare una - così chiusi e cominciai ad attraversare la palude diretta a nord. Il cervello adesso era a pieno regime, stavano tornado alla memoria tutte le lezioni di Willow Creek. Camminavo, mi fermavo, tendevo l'orecchio. Quando era possibile restavo sul terreno asciutto, e mi muovevo con grande cautela. In alcune occasioni dovetti nuotare, e questo sì che mi mise in ansia. Un paio di volte avrei giurato di sentire una mano che mi sfiorava appena la gamba. A un certo punto trovai una strada, piccola, appena due corsie e in condizioni orribili. Eppure era meglio che arrancare nel fango. Riferii a Mets la mia scoperta e le chiesi se mi avrebbe portato dritta alla superstrada. Lei mi avvisò di stare alla larga da quella e da tutte le altre strade che si incrociavano nel bacino. «Strade significano macchine», disse, «e macchine significano mostri». Stava parlando di tutti gli autisti contagiati che erano morti per le ferite mentre stavano ancora al volante e, poiché i mostri non hanno il quoziente intellettivo necessario per aprire una portiera o sganciare una cintura di sicurezza, erano condannati a trascorrere il resto della loro esistenza intrappolati in macchina. Le chiesi che pericolo potevano mai rappresentare. Visto che non potevano uscire, e finché io non gli permettevo di sporgersi da un finestrino aperto per prendermi, che importanza avevano le macchine "abbandonate" che potevo incontrare per strada? Mets mi rammentò che un mostro in trappola era comunque in grado di gemere e, quindi, di farne accorrere altri. Adesso sì che ero confusa. Se dovevo sprecare tutto quel tempo per evitare qualche stradina di campagna con un paio di macchine piene di Zom, allora perché stavo andando verso una superstrada che era di sicuro intasata? Mets mi disse: «Sarai al di sopra della palude. Come faranno gli altri zombi a venire fin lì?». Costruita ben più in alto della palude, questa sezione della I-10 era il posto più sicuro di tutto il bacino. Ammisi che non ci avevo pensato. Lei rise e disse: «Non ti preoccupare, dolcezza. Ci ho pensato io. Resta con me e ti porterò a casa». E io le diedi retta. Mi tenni lontana da qualsiasi cosa fosse simile a una strada e seguii un percorso quanto più selvatico possibile. Dico "selvatico" ma la verità è che non era possibile evitare tutti i segni di presenza umana o di quella che tanto tempo prima forse era stata una presenza umana. C'erano scarpe, vestiti, qualche rifiuto, valigie fatte a brandelli e attrezzi da escursionismo. Vidi un sacco di ossa dove il terreno fangoso emergeva dalla palude. Non riuscivo a capire se erano umane o animali. A un certo punto trovai una gabbia toracica; direi che era di un alligatore, uno bello grosso. Non volli nemmeno immaginare quanti mostri ci erano voluti per far fuori quel bastardo. Il primo mostro che vidi era piccolo, probabilmente una ragazzina, non si capiva. La faccia era smangiucchiata, la pelle, il naso, gli occhi, le labbra, persino i capelli e le orecchie… non erano del tutto andati, ma penzolavano o erano appiccicati a chiazze sul cranio. Forse aveva altre ferite, ma io non potevo vederle. Era infilato in uno di questi lunghi zaini da escursionismo, ficcato lì dentro con il cordoncino stretto intorno al collo. Le cinghie si erano impigliate nelle radici di un albero, e il mostro, mezzo sommerso, alzava schizzi di fango ogni volta che si muoveva. Il cervello doveva essere intatto, e anche alcune delle fibre muscolari che tenevano la mascella. Mascella che cominciò ad aprirsi e chiudersi di scatto quando mi avvicinai. Non so come fece a capire che ero lì, forse una parte della cavità nasale era ancora intatta, forse il canale uditivo. Non poteva gemere, la gola era conciata troppo male, ma il rumore degli schizzi poteva attirare l'attenzione, così misi fine alle sue sofferenze, posto che di quelle si trattasse, e cercai di non pensarci. Era un'altra cosa che ci insegnavano a Willow Creek: non gli scrivere un elogio funebre, non cercare di immaginare chi erano in passato, come sono finiti qui, come sono diventati così. Lo so, chi è che non ci prova, giusto? Chi è che non guarda una di queste creature e senza neanche accorgersene comincia a farsi domande? E come leggere l'ultima pagina di un libro… l'immaginazione comincia a vagare senza che te ne renda conto. Ed è così che ti distrai, diventi superficiale, abbassi la guardia e finisce che qualcun altro si farà quelle domande su di te. Cercai di togliermi di testa la ragazzina, il mostro. E mi ritrovai a chiedermi invece come mai era l'unico che avevo visto. Era una domanda pratica, importante per la mia sopravvivenza, non un semplice dubbio ozioso, così presi la radio e chiesi a Mets se mi fossi persa qualcosa, se magari c'era una zona che dovevo evitare con attenzione. Lei mi rammentò che quell'area era in larga parte spopolata perché le zone blu di Baton Rouge e Lafayette attiravano quasi tutti i mostri in una delle due direzioni. Fu un'amara consolazione, sapevo di essere in mezzo a due dei raggruppamenti più grossi nel giro di diversi chilometri. Lei rise di nuovo: «Non ti preoccupare, te la caverai». Vidi qualcosa più avanti, un rialzo che sembrava quasi naturale ma era troppo squadrato e, in alcuni punti, lucente. Lo riferii a Mets. Lei mi avvisò di non avvicinarmi, di proseguire e tenere gli occhi fissi sul traguardo. Ormai mi sentivo abbastanza bene, stavo tornando in me. Quando fui più vicina vidi che era un veicolo, un SUV Hybrid della Lexus. Era coperto di fango e muschio, immerso nell'acqua fino alle portiere. Vidi dai finestrini posteriori che era zeppo di attrezzatura da campeggio: tenda, sacco a pelo, utensili per la cucina, un fucile da caccia con scatole su scatole di cartucce, tutte nuove, alcune ancora nell'involucro di plastica. Feci il giro e mi portai dal lato del guidatore, e dal vetro scorsi il luccichio di una .357. Era ancora stretta nella mano bruna e raggrinzita dell'autista. Se ne stava seduto dritto e guardava fisso davanti a sé. La luce passava attraverso il suo cranio, da un lato. Era in stato avanzato di decomposizione, almeno da un anno, forse di più. Indossava un completo kaki da sopravvivenza, di quelli che ordini da uno di quegli esclusivi cataloghi per caccia e safari. I vestiti erano ancora nuovi e puliti, il sangue era uscito solo dalla ferita alla testa. Non vidi nessun'altra ferita, niente morsi, niente. Fu un duro colpo per me, assai più duro della ragazzina senza faccia. Questo tizio aveva tutto il necessario per sopravvivere, tutto tranne la voglia. So che è una mia supposizione. Magari c'era una ferita che non riuscivo a vedere, nascosta dai vestiti o dalla decomposizione. Ma lo sapevo, piegata lì in avanti con la faccia contro il finestrino a fissare questo monumento dedicato alla resa. Rimasi lì per un po', abbastanza perché Mets mi chiedesse cosa stava succedendo. Le descrissi quello che vedevo e, senza pause, mi disse di continuare ad andare. Cominciai a discutere. Pensavo di dover almeno perquisire il veicolo, vedere se c'era qualcosa di utile. E lei mi chiese, con durezza, di cos'altro potevo avere bisogno e se non si trattava in realtà di un capriccio. Ci pensai, e ammisi che aveva ragione. Quell'equipaggiamento era ben fornito, ma era di un civile, roba grossa e ingombrante; il cibo andava cucinato, le armi non avevano silenziatori. Il mio kit di sopravvivenza era più che sufficiente, e se per qualche motivo non trovavo un elicottero ad aspettarmi sulla I-10, potevo sempre usare quella roba come scorta di provviste. Avanzai l'idea di usare il SUV stesso. Mets mi chiese se avevo un camion a rimorchio e un paio di cavi per la batteria. Quasi come una ragazzina, risposi di no. Lei mi chiese: «Allora, cos'è che ti tiene ancora lì?», o qualcosa del genere. Mi spinse a darmi una mossa. Le dissi di aspettare giusto un minuto, poggiai la testa contro il finestrino dal lato del guidatore, sospirai e mi sentii di nuovo afflitta, esausta. Mets mi stava appiccicata al culo, mi pressava. Scattai, le dissi di chiudere quella cazzo di bocca, mi serviva giusto un minuto, un paio di secondi per… non lo so per cosa. Evidentemente tenni premuto il tasto di trasmissione una manciata di secondi di troppo, perché Mets all'improvviso fece: «Che cos'era?». «Cosa?», le chiesi io. Aveva sentito qualcosa, qualcosa che stava succedendo intorno a me. E l'aveva sentito prima di lei? Immagino di sì, perché un secondo dopo, tempo di schiarirmi il cervello e aprire le orecchie, cominciai a sentirlo anch'io. Il gemito… forte e vicino, seguito dal rumore di piedi che schizzavano acqua. Alzai gli occhi e guardai, attraverso il finestrino, il buco nella testa del morto e il finestrino dall'altro lato, e fu allora che vidi il primo. Girai su me stessa e ne vidi altri cinque, arrivavano da tutte le direzioni. E dietro di loro ce n'erano altri dieci, quindici. Sparai al primo, mancai il bersaglio. Mets cominciò a starnazzare, pretendeva un rapporto sul contatto col nemico. Le riferii quanti erano e lei mi disse di restare calma, di non provare a fuggire, dovevo solo mantenere il controllo e fare come mi avevano insegnato a Willow Creek. Cominciai a chiederle cosa ne sapeva lei di Willow Creek quando Mets mi gridò di chiudere la bocca e combattere. Mi arrampicai sul tetto del SUV - devi sempre cercare la difesa naturale più vicina - e cominciai a misurare le distanze. Puntai il mio primo bersaglio, presi un lungo respiro e lo eliminai. Essere un pilota di guerra significa prendere le decisioni alla massima velocità consentita dai tuoi impulsi elettrochimici. Avevo perduto questa capacità di reazione al nanosecondo quando ero atterrata nel fango, ma adesso mi era tornata. Ero calma, concentrata, tutti i dubbi e le debolezze erano scomparsi. Lo scontro mi sembrò durare dieci ore, ma immagino che in realtà passarono solo dieci minuti. Sessantuno in totale, un cerchio bello grosso di cadaveri sommersi. Me la presi comoda, controllai quante munizioni mi restavano e attesi la prossima ondata. Non ci fu. Passarono altri venti minuti prima che Mets mi chiedesse un aggiornamento. Le riferii la conta dei corpi e lei mi chiese di ricordarle che non doveva mai farmi incazzare. Io risi, la prima volta da quando ero atterrata nel fango. Mi sentivo di nuovo bene, forte e sicura. Mets mi avvisò che tutti quei diversivi avevano azzerato le mie probabilità di arrivare sulla I-10 prima del buio, e che probabilmente dovevo cominciare a pensare a un posto per la pennica. Mi allontanai quanto più possibile dal SUV prima che cominciasse a fare buio, e trovai un trespolo abbastanza decente tra i rami di un grosso albero. Il kit comprendeva un'amaca di ordinanza, in microfibra; una grande invenzione, leggera e resistente, con le fibbie che ti impedivano di cadere. Dovevano servire in teoria anche a calmarti, ad aiutarti a prendere sonno più in fretta… già, come no! Eppure ero sveglia da quasi quarantott'ore ormai, avevo provato tutti gli esercizi di respirazione che ci insegnavano a Willow Creek, mi ero persino sparata due Baby-Ls. Bisognerebbe prenderne solo uno, ma mi dissi che uno era per gli smidollati e i pesi piuma. Ero di nuovo me stessa, tenga presente, me la potevo gestire e, ehi, avevo bisogno di dormire. Chiesi a Mets, visto che non c'era altro da fare o a cui pensare, se le andava di parlare di lei. Chi era veramente? Com'era finita in quel capanno isolato nel mezzo della campagna acadiana? Da come parlava non sembrava del posto, non aveva nemmeno l'accento meridionale. E come faceva a sapere tutte quelle cose sull'addestramento da pilota se non c'era passata anche lei? Cominciavo ad avere dei sospetti, a mettere insieme i pezzi e ad abbozzare la vera figura di questa persona. Mets mi disse, ancora una volta, che più in là ci sarebbe stato tempo in abbondanza per una puntata di The View. Per il momento avevo bisogno di dormire e di sentirmi con lei all'alba. Avvertii la botta dell'Ls tra le parole "sentirmi" e "con". Quando arrivò l'"alba" ero già nel mondo dei sogni. Dormii pesantemente. Quando aprii gli occhi il cielo era già chiaro. Avevo fatto sogni su, guarda un po', Zom. I suoi gemiti ancora mi risuonavano nelle orecchie quando mi svegliai. Poi guardai giù e mi resi conto che non si trattava di sogni. Dovevano essercene almeno cento a circondare l'albero. Allungavano le mani, eccitati, e cercavano di salire uno sull'altro per arrivare da me. Non si potevano arrampicare, il terreno non era abbastanza solido. Non avevo munizioni a sufficienza per farli fuori tutti, e visto anche che uno scontro a fuoco rischiava di durare abbastanza perché ne arrivassero altri, decisi che era meglio impacchettare le mie cose e passare al piano di fuga. Aveva un piano per quella situazione? Non proprio un piano, ma ci addestravano per cose del genere. È molto simile a quando ti butti da un aereo: individua la probabile zona di atterraggio, accovacciati e rotola, resta rilassata e alzati più in fretta che puoi. L'obiettivo è mettere una certa distanza tra te e il nemico. Parti di corsa, o anche solo a un "passo veloce"; sì, ci dicevano anche di prendere in considerazione quest'alternativa di basso profilo. Il punto è arrivare abbastanza lontano da avere tempo per pianificare la prossima mossa. Secondo la mia mappa, la I-10 era abbastanza vicina da poterci andare di corsa, farmi individuare da un elicottero di salvataggio e salire a bordo prima che quei cosi puzzolenti avessero anche solo la possibilità di raggiungermi. Presi la radio, riferii la mia situazione a Mets e le dissi di richiedere un intervento immediato alle squadre di ricerca e recupero. Lei mi raccomandò di fare attenzione. Mi accovacciai, saltai e mi ruppi una caviglia su una pietra sommersa. Finii in acqua, a faccia in giù. Era fredda, e solo questo mi impedì di svenire per il dolore. Riemersi sputacchiando e tossendo, e la prima cosa che vidi fu lo sciame che mi veniva contro. Mets capì che c'era qualcosa di strano, magari si chiese perché non avevo fatto rapporto sull'atterraggio sicuro. O forse mi chiese che stava succedendo, anche se non lo ricordo. Mi ricordo solo che mi strillò di alzarmi e scappare. Provai a spostare il peso sulla caviglia, ma un fulmine di dolore mi attraversò la gamba e la spina dorsale. Potevo reggere il peso del corpo, ma… gridai così forte, sono sicuro che Mets mi sentì anche attraverso il vetro del suo capanno. «Vai via da lì», stava strillando… «VAI!». Mi avviai zoppicando nell'acqua bassa, con almeno un centinaio di mostri attaccati alle chiappe. Una scena davvero comica, questa folle corsa di storpi. Mets strillò: «Se ci puoi camminare, ci puoi correre! Non è l'unico osso a reggere il peso del corpo! Ce la puoi fare!». «Ma fa male!». Lo dissi davvero, con le lacrime che mi scendevano sul viso, con Zom dietro di me che ululava per avere il pranzo. Raggiunsi la superstrada, che incombeva sulla palude come le rovine di un acquedotto romano. Mets aveva ragione sulla relativa sicurezza della I-10. Solo che nessuna di noi due aveva tenuto conto del mio infortunio o dei miei inseguitori. Non c'erano ingressi diretti, così dovetti zoppicare fino a una delle stradine che la incrociavano e che Mets all'inizio mi aveva avvisato di evitare. Capii il perché quando ci arrivai. I rottami arrugginiti delle macchine erano ammucchiati a centinaia, e almeno in uno su dieci c'era minimo uno Zom chiuso dentro. Mi videro e cominciarono a gemere, un suono che si diffondeva per chilometri in ogni direzione. Mets gridò: «Non ti preoccupare per quello adesso! Pensa ad arrivare alla rampa e attenta a quegli stronzi di ghermitori!». Ghermitori? Quelli che si sporgevano dai finestrini rotti. Sulla strada almeno li potevo evitare, ma sulla rampa d'accesso ce li avevo su tutti e due i lati. Quella fu di gran lunga la parte peggiore, quei pochi minuti per salire sulla superstrada. Dovevo passare in mezzo alle macchine, la caviglia non mi permetteva di arrampicarmici. Quelle mani marce si allungavano, mi afferravano l'uniforme o un polso. Ogni pallottola alla testa mi costava dei secondi che non potevo perdere. La ripida salita cominciava già a rallentarmi. La caviglia pulsava, i polmoni bruciavano, e lo sciame stava rapidamente guadagnando terreno. Se non fosse stato per Mets… Continuò a urlare per tutto il tempo. «Muovi il culo, stupida troia!». Ormai era diventata piuttosto sboccata. «Non ti azzardare ad arrenderti… non ti AZZARDARE a farmi questa cazzata!». Non mollò neppure un istante, non mi concesse un attimo di respiro. «Cosa sei, una stupida frígnona?». A quel punto pensavo di esserlo davvero. Sapevo che non potevo assolutamente farcela. La stanchezza, il dolore e più di ogni altra cosa, credo, la rabbia per aver mandato tutto in merda. Pensai addirittura di puntarmi la pistola alla tempia, volevo punirmi per… lo sa. E poi Mets mi colpì davvero. «Cosa sei, quella stronza di tua madre!?!», ruggì. Funzionò. Portai il culo dritto sulla superstrada. Riferii a Mets che ce l'avevo fatta, poi le chiesi: «Adesso che cazzo faccio?». La sua voce diventò all'improvviso molto gentile. Mi disse di alzare lo sguardo. Un punto nero si dirigeva verso di me, sullo sfondo del cielo mattutino. Seguiva il percorso della superstrada e assunse subito la forma di un UH'60. Lanciai un urlo e accesi il mio razzo di segnalazione. La prima cosa che vidi quando mi issarono a bordo fu che si trattava di un elicottero civile, non delle squadre governative di ricerca e recupero. L'equipaggio era composto da un grosso acadiano con un pizzetto folto e occhiali da sole avvolgenti. Mi chiese: «Ma da quale inferno vous è venuta fuori?». Credo di aver massacrato un po' il suo accento. Quasi piansi per la gioia e gli diedi un pugno su quel suo bicipite grosso come una coscia. Risi e gli dissi che erano davvero veloci. Lui mi lanciò una strana occhiata, come se non capisse di cosa parlavo. In seguito venne fuori che quella non era la squadra di salvataggio, ma solo un normale servizio di navetta tra Baton Rouge e Lafayette. Al momento non lo sapevo, e non mi importava. Riferii a Mets che ero stata raccolta, che ero salva. La ringraziai di tutto quello che aveva fatto per me, e… per non cominciare a piangere feci una battuta, le dissi che era finalmente giunto il momento di quella puntata di The View. Non ottenni risposta. Si direbbe che era una guardia del cielo formidabile. Era una donna formidabile. Prima ha detto che cominciava ad avere dei sospetti. Nessun civile, nemmeno un veterano della guardia del cielo, poteva sapere così bene cosa ci vuole per portare queste alette. Sapeva troppo, era troppo informata, aveva la conoscenza di chi ci è passato. Quindi era una pilota. Decisamente. Non dell'aviazione - altrimenti l'avrei conosciuta - ma forse della marina, o dei marine. Questi reparti avevano perso lo stesso numero di piloti dell'aviazione per voli di rifornimento come il mio, e otto volte su dieci non se ne avevano più notizie. Sono sicura che Mets aveva affrontato una situazione come la mia, era scappata, aveva perso l'equipaggio, e magari anche lei sì era data la colpa di tutto. In qualche modo era riuscita a trovare quel capanno e aveva passato il resto della guerra nelle vesti di una guardia del cielo coi controcoglioni. Ha senso. Vero? [C'è un'imbarazzante momento di pausa. La guardo in faccia, aspetto che aggiunga altro.] Che c'è? Non hanno mai trovato quella donna. No. O il capanno. No. E a Honolulu non era registrata nessuna guardia del cielo col nome in codice Forza Mets. Vedo che ha studiato. Io… Probabilmente ha letto anche il mio rapporto, vero? Sì. E anche la valutazione psicologica che hanno imbastito partendo dal mio resoconto ufficiale. Be'… Be', sono stronzate, ok? Non conta che mi disse cose sulle quali ero già stata informata, non conta che la squadra di psicologi "sostiene" che la mia radio era fuori uso prima ancora che atterrassi nel fango, e non conta un cazzo che Mets sta per Metis, la madre di Atena, la dea greca con gli occhi grigi da sballo. Oh, gli strizzacervelli ci si sballarono con questa storia, soprattutto quando "scoprirono" che mia madre era cresciuta nel Bronx, a New York, la città dei Mets. E quell'osservazione che la donna fece su sua madre? Chi accidenti non ha qualche problema con sua madre? Se Mets era una pilota, era anche una giocatrice d'azzardo. Sapeva che aveva buone possibilità di piazzare un colpo con "mamma". Ha valutato i rischi, ha fatto la sua puntata… Ascolti, se pensavano davvero che avevo fuso, perché non ho perso la licenza di volo? Perché ho ancora il mio lavoro? Forse Mets non era una pilota, magari era la moglie di un pilota, magari aveva sempre voluto diventare una pilota ma non ce l'aveva mai fatta. Magari era semplicemente una voce sola e spaventata che fece il possibile per aiutare un'altra voce sola e spaventata a non fare la sua stessa fine. Cosa importa chi era, o è? Era lì quando avevo bisogno di lei, e per il resto della mia vita sarà sempre con me. Tutto intorno al mondo PROVINCIA DI BOHEMIA, UNIONE EUROPEA [Lo chiamano Kost, "l'Osso", e quello che gli manca in bellezza lo compensa largamente con l'impressione di forza. Questo "Hrad" gotico del XIII secolo sembra nascere direttamente dal suo solido basamento roccioso e proietta un'ombra intimidatoria su tutta la valle di Plakanek, un'immagine che David Allen Forbes cattura con maestria usando carta e matita. Questo sarà il suo secondo libro, Castelli della guerra degli zombi: il continente. L'inglese se ne sta seduto sotto un albero, e i suoi abiti rappezzati e la lunga spada scozzese rafforzano l'idea di trovarsi in uno scenario da re Artù. Al mio arrivo cambia atteggiamento e da artista compassato si trasforma in un narratore tremendamente nervoso.] Quando dico che il Nuovo Mondo non ha la nostra storia di fortificazioni mi riferisco solo al Nord America. Ci sono le fortezze spagnole sulla costa, naturalmente, nei Caraibi, e quelle costruite da noi e dai francesi nelle Piccole Antille. Poi ci sono le rovine inca sulle Ande, anche se quelle strutture non hanno mai subito un assedio frontale. Inoltre, quando dico "Nord America", non includo le rovine maya e azteche in Messico - mi riferisco in particolare alla battaglia presso la piramide di Kukulcan, anche se credo che quella sia tolteca, o no?, quando quei tizi hanno respinto tutti quei morti viventi sui gradini insanguinati della grande piramide. Dunque, quando dico "Nuovo Mondo", in realtà mi riferisco agli Stati Uniti e al Canada. Non è un insulto, non mi fraintenda. Siete paesi giovani, non avete una storia di anarchia istituzionale come quella che abbiamo sofferto noi europei dopo la caduta di Roma. Da sempre avete governi nazionali stabili, in grado di imporre ordine e legalità. So anche che per voi non è stato così durante la conquista dell'Ovest o la guerra civile e, la prego, non voglio sminuire le vostre fortezze precedenti quel conflitto o l'esperienza di chi le difese. Un giorno mi piacerebbe visitare Fort Jefferson. Ho saputo che lì i superstiti se la videro davvero brutta. Voglio solo dire che, nella storia europea, abbiamo avuto almeno un millennio di caos durante il quale la sicurezza fisica di una persona talvolta finiva dove finivano le merlature del castello del suo signore. Ma ha senso quello che sto dicendo? Non credo. Possiamo ricominciare da capo? No, no, va bene così. La prego, continui. Taglierà tutte le parti incoerenti. Certo. Va bene, allora. I castelli. Be'… non voglio sopravvalutare nemmeno per un istante la loro importanza nel quadro generale dello sforzo bellico. In effetti, quando li si paragona a ogni altro tipo di fortificazione, moderna, riadattata e così via, il loro contributo sembra alquanto trascurabile, a meno di non trovarsi nella mia stessa situazione, e cioè di essere ancora vivo solo grazie a quel contributo. Questo naturalmente non significa che le fortezze furono le nostre divinità. Tanto per cominciare, deve comprendere la differenza tra un castello e un palazzo. Molti dei cosiddetti castelli in realtà altro non erano che case maestose, oppure lo erano diventati dopo aver perso la loro funzione difensiva, ormai obsoleta. Questi bastioni un tempo inespugnabili a un tratto avevano tante finestre ricavate al pianterreno che ci sarebbe voluta un'eternità a murarle tutte. Un condominio senza le scale esterne sarebbe stato più sicuro. E per quanto riguarda quei palazzi che venivano costruiti solo come status symbol, edifici come lo Chateau d'Ussé o il Castello di Praga, erano poco più che trappole mortali. Guardi Versailles. Un casino di primo grado. C'è poco da stupirsi se il governo francese ha scelto di costruire un monumento alla memoria nazionale sulle sue ceneri. Ha mai letto quella poesia di Renard sulle rose selvatiche che ora crescono in quel parco, con i petali chiazzati del rosso del sangue dei dannati? Non che un alto muro di cinta bastasse per garantire una sopravvivenza a lungo termine. Come ogni difesa statica, i castelli presentavano un egual numero di rischi, sia interni che esterni. Guardi il Muiderslot, in Olanda. Un caso di polmonite, bastò questo. Ci aggiunga un autunno umido e freddo, denutrizione e carenza di qualsiasi vero medicinale… Immagini come dev'essere stato a trovarsi intrappolati dietro quelle alte mura di pietra, quelli intorno a te tutti condannati a morte dalla malattia, con la consapevolezza che sta arrivando la tua ora e che la tua sola, esile speranza risiede nella fuga. I diari scritti da alcuni di quei moribondi raccontano di gente che impazziva per la disperazione e si gettava nel fossato pieno zeppo di mostri. Poi c'erano gli incendi, come a Braubach e Pierrefonds; centinaia di persone intrappolate, senza via di uscita, a cui non restava che aspettare di essere carbonizzate dalle fiamme o soffocate dal fumo. C'erano anche esplosioni accidentali, civili che chissà come si ritrovavano in possesso di qualche bomba e non sapevano usarle o anche solo conservarle. Mi è giunta voce che al Miskolc Diosgyor, in Ungheria, qualcuno mise le mani su una scorta di granate dell'esercito, esplosivi al sodio. Non mi chieda cosa esattamente fossero o perché ce li avevano loro, ma a quanto pare nessuno sapeva che l'elemento catalizzatore era l'acqua, non il fuoco. La storia vuole che qualcuno stava fumando nell'armeria, e causò un piccolo incendio o una cosa del genere. Quei poveri stronzi pensarono di evitare l'esplosione inzuppando le casse. Lo scoppio aprì un buco nella parete, e i mostri vi si riversarono come acqua dalla falla di una diga. Almeno quello fu un errore dovuto a ignoranza. Non credo che riuscirò mai a scusare quello che accadde a Chateau de Fougères. Stavano esaurendo le provviste, pensarono di poter scavare un tunnel sotto gli zombi che assalivano le mura. Cosa credevano, di girare La grande fuga? Non c'era nessun perito edile tra di loro? Non conoscevano nemmeno le basi della trigonometria? Quel loro maledetto tunnel sbucò mezzo chilometro più indietro del previsto, dritto in mezzo a un nido di quelle creature dannate. Quei poveri coglioni non avevano neanche pensato di piazzare cariche di esplosivo lungo il tunnel. Sì, ci furono casini in abbondanza, ma anche alcune notevoli vittorie. Molti subirono solo assedi di breve durata, ebbero la buona sorte di trovarsi dal lato giusto della linea. Alcuni in Spagna, in Baviera o in Scozia al di sopra dell'Antonino dovettero resistere solo poche settimane, o persino giorni. In alcuni casi, come a Kisimul, si trattò solo di superare un'unica nottataccia. Ma c'erano anche le vere storie di vittoria, come a Chenonceau, in Francia, un bizzarro, piccolo castello alla Disney costruito su un ponte sopra il fiume Cher. Dopo aver reciso su entrambi i lati il collegamento con la terra ferma, grazie all'ottima strategia riuscirono a mantenere la loro postazione per anni. Avevano provviste a sufficienza? Oh, buon dio, no. Si limitarono ad aspettare le prime nevicate, poi setacciarono la campagna nei dintorni. Era, posso supporre, la procedura standard per chiunque fosse sotto assedio, castello o non castello. Sono sicuro che quelli nelle vostre zone blu strategiche, almeno in quelle dove nevicava, operassero più o meno allo stesso modo. In questo senso fummo fortunati, perché gran parte dell'Europa gela in inverno. Molti dei reduci coi quali ho parlato si sono trovati d'accordo nel sostenere che l'inevitabile arrivo dell'inverno, per quanto lungo e difficile, costituiva una tregua vitale. A meno di non morire congelati, molti superstiti approfittavano del fatto che le teste marce fossero sotto ghiaccio per setacciare le campagne tutto intorno, alla ricerca di ciò di cui avrebbero avuto bisogno nei mesi più caldi. Non c'è da sorprendersi se tanti di loro decisero di rimanere nelle roccaforti nonostante la possibilità di fuggire, che si trovassero a Bouillon in Belgio, o a Spis in Slovacchia o anche a casa, come a Beaumaris nel Galles. Prima della guerra, quel castello era solo un pezzo da museo, un guscio vuoto di camere senza tetto e alte mura concentriche. Le autorità municipali si meriterebbero la Victory Cross, la nostra massima onorificenza militare, per come riuscirono a unire le risorse, organizzare i cittadini e riportare quelle macerie alla loro gloria di un tempo. Ebbero a disposizione appena qualche mese, poi la crisi ingoiò anche quella parte di Gran Bretagna. Ancor più drammatica è la storia di Conwy, nome sia del castello che del muro medievale a protezione dell'intera città. Non solo gli abitanti vissero in sicurezza e relativo agio durante gli anni di stallo, ma l'accesso al mare permise a Conwy di diventare un trampolino di lancio quando cominciammo a riconquistare il nostro territorio. Ha mai letto Mia Camelot? [Scuoto il capo.] Se ne dovrebbe procurare una copia. È un romanzo eccezionale, basato sull'esperienza reale dell'autore durante la difesa di Caerphilly. Cominciò ad affrontare la crisi nel suo appartamento al secondo piano a Ludlow, nel Galles. Quando esaurì le provviste e caddero le prime nevi, decise di uscire alla ricerca di una sistemazione più durevole. Si imbatté in una rovina abbandonata, che era già stata teatro di una difesa titubante e alla fine inutile. Seppellì i corpi, spaccò tutte le teste marce congelate e si preparò a restaurare il castello da solo. Lavorò senza posa, nell'inverno più duro mai registrato. Per maggio, Caerphilly era pronto all'assedio estivo, e l'inverno seguente diventò un rifugio per diverse centinaia di altri superstiti. [Mi mostra alcuni dei suoi disegni.] Un capolavoro, non trova? Il secondo in ordine di grandezza nelle isole britanniche. Qual è il primo? [Esita.] Windsor. Windsor era il suo castello. Be', non era mio personalmente. Voglio dire, lei era lì. [Un'altra pausa.] Dal punto di vista strategico, era quanto di più prossimo alla difesa perfetta. Prima della guerra, era il più grande castello abitato d'Europa, quasi tredici acri. Aveva la sua sorgente d'acqua, e abbastanza spazio per conservare razioni per decenni. L'incendio del 1992 aveva portato allo stato dell'arte i sistemi antincendio, e le susseguenti minacce terroristiche avevano fatto progredire le misure di sicurezza quanto e più che in tutto il resto del Regno Unito. Nemmeno il grande pubblico sapeva in cosa venivano spese le sterline delle sue tasse: vetri antiproiettile, mura rinforzate, sbarre retrattili e saracinesche d'acciaio perfettamente celate nei davanzali e nelle cornici delle porte. Ma tra tutti i risultati ottenuti a Windsor, niente è paragonabile all'estrazione del petrolio greggio e del gas naturale che si trovavano a diversi chilometri di profondità sotto le fondamenta del castello. Il deposito era stato scoperto negli anni Novanta del XX secolo, ma per tutta una serie di motivi politici e ambientali non era mai stato sfruttato. Noi lo facemmo eccome, mi creda. Il gruppo di ingegneri della corona attrezzò un ponteggio che risaliva le mura e le superava, arrivando fino al sito della trivellazione. Fu un grosso risultato, che pose le basi anche per la costruzione delle nostre autostrade fortificate. Quanto a me, ero grato per tutto: le stanze calde, il cibo cotto e, in caso di guai, le molotov e i fossati pieni di fuoco. Non è il modo più efficace di fermare un testa marcia, lo so, ma finché si riesce a bloccarli tra le fiamme… inoltre, che altro potevamo fare quando si esaurirono i proiettili e non ci rimase altro che un bizzarro miscuglio di armi medievali? Ce n'erano tantissime, nei musei, nelle collezioni private… e non si trattava mai di inutili fronzoli decorativi. Erano reali, resistenti e già ben testate. Tornarono a far parte della vita britannica, e i normali cittadini se ne andavano in giro con una mazza ferrata, un'alabarda o un'ascia bipenne. Io stesso diventai piuttosto abile con questo spadone, anche se non si direbbe guardandomi. [Indica, con un lieve imbarazzo, l'arma lunga quasi quanto lui.] Non è propriamente l'ideale, ci vuole un bel po' di abilità, ma alla fine impari cosa puoi fare, cosa non avresti mai immaginato di poter fare, e cosa possono fare gli altri intorno a te. [David esita prima di riprendere a parlare. È chiaramente a disagio. Gli porgo la mano.] La ringrazio tanto per il tempo che mi… C'è dell'altro. Se non se la sente… No, la prego, sto abbastanza bene. [Trae un respiro.] Lei… lei non se ne voleva andare, capisce. Insisteva, nonostante il parere contrario del parlamento, per restare a Windsor «a tempo indeterminato», come diceva lei. Io pensai che si trattasse di avventatezza dovuta alla sua nobiltà, o forse di un'immobilità dovuta alla paura. Provai a farla ragionare, la supplicai quasi in ginocchio. Non aveva già fatto abbastanza con il decreto Balmoral, trasformando tutte le sue proprietà in zone protette per chiunque potesse raggiungerle e difenderle? Perché non unirsi alla sua famiglia in Irlanda o all'Isola di Man o, almeno, se proprio voleva restare in Gran Bretagna, nel quartier generale del comando supremo a nord dell'Antonino? E lei cosa disse? «Il più grande dei nostri meriti è il servizio prestato agli altri». L'aveva detto suo padre; era il motivo per cui si era rifiutato di fuggire in Canada durante la seconda guerra mondiale, il motivo per cui sua madre durante i bombardamenti visitava i civili rannicchiati nelle stazioni della metropolitana di Londra, lo stesso motivo per cui, a tutt'oggi, restiamo un Regno Unito. La loro missione, il loro mandato, è personificare tutto ciò che c'è di grandioso nel nostro spirito nazionale. Devono essere sempre da esempio per noialtri, i più forti, i più coraggiosi e in assoluto i migliori. In un certo senso, siamo noi a regnare su di loro e non il contrario, e devono sacrificare tutto, tutto, pur di reggere il peso di questo fardello divino. Altrimenti non resta più un bel niente. Altrimenti si può anche buttar via la tradizione, tirar fuori la ghigliottina sanguinaria e farla finita. Erano visti grosso modo come dei castelli anche loro, suppongo: reliquie cadenti e obsolete, senza nessuna funzione moderna se non quella di attrazioni turistiche. Ma quando il cielo si fece buio e la nazione chiamò, sia i castelli sia loro si risvegliarono al significato della loro esistenza. Gli uni difesero i nostri corpi, gli altri le nostre anime. * ATOLLO ULITHI, STATI FEDERATI DI MICRONESIA [Durante la seconda guerra mondiale, questo grande atollo corallino fu la più importante base avanzata per la flotta del Pacifico statunitense. Durante la guerra mondiale degli Zombi, fu un rifugio non solo per i vascelli della marina americana, ma anche per centinaia di imbarcazioni civili. Una di queste era la nave delle Nazioni Unite Ural, il primo centro di diffusione di Radio Terra Libera. Diventata un museo per celebrare i traguardi di quel progetto, è al centro del documentario britannico Mondi in guerra. Uno dei personaggi intervistati per questo documentario è Barati Palshigar.] Il nemico era l'ignoranza. Bugie e superstizione, informazioni errate, disinformazione. Talvolta anche una totale assenza di informazioni. L'ignoranza ha ucciso miliardi di persone. L'ignoranza ha causato la guerra degli Zombi. Immagini se avessimo saputo allora ciò che sappiamo adesso. Immagini se quel virus fosse stato conosciuto e compreso come, mettiamo, la tubercolosi. Immagini se i cittadini di tutto il mondo, o almeno gli individui incaricati di proteggere questi cittadini, avessero saputo con precisione cosa stavano affrontando. Il vero nemico era l'ignoranza, e i fatti concreti e reali erano le nostre armi. Quando mi unii a Radio Terra Libera si chiamava ancora Programma Internazionale per l'Informazione sulla Salute e sulla Sicurezza. Il nome Radio Terra Libera venne dalle persone e dalle comunità che seguivano le nostre trasmissioni. Fu la prima, vera iniziativa internazionale, appena un paio di mesi dopo il piano sudafricano, anni prima della conferenza di Honolulu. E come il resto del mondo basava le sue strategie di sopravvivenza sugli scritti di Redeker, la nostra genesi affondava le radici in Radio Ubunye. Cos'era Radio Ubunye? Le trasmissioni del Sudafrica ai suoi cittadini isolati. Poiché non avevano le risorse necessarie per un supporto materiale, la sola assistenza che il governo poteva fornire era con le informazioni. Furono i primi, almeno per quanto ne so io, a trasmettere regolarmente questi programmi multilingua. Non solo fornivano tecniche di sopravvivenza, ma si spinsero anche a raccogliere e denunciare tutte le falsità che circolavano tra i cittadini. Quello che facemmo noi fu prendere il modello di Radio Ubunye e adattarlo alla comunità globale. Io salii a bordo, letteralmente, proprio all'inizio, quando ancora stavano rimettendo in funzione i reattori della Ural. La nave aveva fatto parte prima della marina federale sovietica e poi di quella russa. All'epoca il vascello adempiva a varie funzioni: centro di comando e controllo, piattaforma per il rilevamento missilistico, nave per lo spionaggio elettronico. Purtroppo era anche un "elefante bianco", dal momento che i suoi sistemi, così mi hanno spiegato, erano troppo complicati anche per il suo stesso equipaggio. La nave aveva trascorso gran parte della sua carriera legata a un pilone nella base di Vladivostok, come fonte addizionale di energia elettrica per l'impianto. Non sono un ingegnere, quindi non so come riuscirono a sostituire i cilindri di carburante ormai esauriti o a convertire la sua immensa struttura di comunicazione in modo che potesse interfacciarsi con la rete satellitare del globo. Io sono specializzato in lingue, in particolare quelle del subcontinente indiano. Io e il signor Verma, solo noi due per coprire un miliardo di persone… be'… all'epoca era ancora un miliardo. Avevo incontrato il signor Verma nel campo profughi dello Sri Lanka. Lui era un traduttore, io un interprete. Diversi anni prima avevamo lavorato insieme nell'ambasciata del nostro paese, a Londra. Pensammo subito che il compito si sarebbe rivelato difficile; non sapevamo ancora niente. Sulla Ural il lavoro era una sfacchinata esasperante, diciotto, talvolta venti ore al giorno. Non so quando dormivamo. C'erano tanti di quei dati grezzi, tanti di quei dispacci in arrivo ogni minuto. Per lo più avevano a che fare con l'abc della sopravvivenza: come depurare l'acqua, costruire una serra dentro casa, coltivare e processare spore di muffa per la penicillina. Questa mole di informazioni ti stordiva e spesso era costellata di fatti e termini che non conoscevo. Non avevo mai sentito la parola "quisling" o la definizione "bambino selvaggio"; non sapevo cosa fosse un "Lobo" o a cosa si riferisse la finta cura miracolosa di Phalanx. Sapevo solo che, all'improvviso, un uomo in uniforme mi piazzava davanti agli occhi un insieme di parole e mi diceva: «Ci serve a Marathi, pronto per la registrazione entro quindici minuti». Che tipo di informazioni sbagliate vi trovaste a combattere? Da dove vuole che cominci? Medicina? Scienza? Esercito? Spiritualità? Psicologia? Secondo me quello psicologico era l'aspetto più esasperante. La gente aveva un disperato bisogno di antropomorfizzare quel flagello ambulante. In guerra, o meglio, in una guerra convenzionale, passiamo tanto tempo a disumanizzare il nemico, a creare una distanza emotiva tra noi e lui. Inventiamo storie o nomignoli offensivi… quando penso a come mio padre chiamava i musulmani… mentre adesso in questa guerra era come se tutti stessero tentando a ogni costo di trovare uno straccio di legame col nemico, di dare un volto umano a una creatura che era innegabilmente disumana. Potrebbe farmi qualche esempio? C'erano così tante opinioni errate: si diceva che gli zombi avessero una forma di intelligenza, che provassero emozioni e che fossero in grado di adattarsi, di usare strumenti e anche alcune armi dell'uomo; che avessero ricordi della loro esistenza precedente; o che fosse possibile comunicare con loro e addomesticarli, come fossero dei cuccioli. Era straziante dover sfatare uno dopo l'altro tutti quei falsi miti. La guida alla sopravvivenza per i civili era d'aiuto, ma aveva ancora dei grossi limiti. Davvero? Certo. Era scritto da un americano, si vedeva, con tutti quei riferimenti ai SUV e alle armi da fuoco. Non prendeva in alcuna considerazione le differenze culturali… non si preoccupava di confutare le varie soluzioni indigene con le quali la gente era convinta di potersi salvare dai morti viventi. Per esempio? Preferirei non fornire troppi dettagli, potrebbe sembrare una tacita condanna verso l'intero gruppo etnico dal quale quelle "soluzioni" partivano. In quanto indiano, ho dovuto confrontarmi con tanti aspetti della mia cultura che si erano rivelati auto-distruttivi. Prenda Varanasi, una delle città più antiche della Terra, vicino al posto dove si suppone che Buddha pronunciò il suo primo sermone e dove ogni anno andavano a morire migliaia di pellegrini. Nelle normali condizioni prebelliche, la strada era disseminata di cadaveri. Poi quei cadaveri si sono alzati per lanciarsi all'attacco. Varanasi era una delle zone bianche più calde, un reticolo di morti viventi che copriva quasi l'intera lunghezza del Gange. I poteri curativi delle sue acque erano stati scientificamente confermati decenni prima della guerra, avevano qualcosa a che fare con l'alto contenuto di ossigeno. Una tragedia. A milioni si affollavano sulle sponde, e servivano solo ad alimentare le fiamme di quell'incendio. Anche dopo che il governo si fu ritirato sull'Himalaya, quando il novanta per cento del paese fu ufficialmente dichiarato invaso, i pellegrinaggi proseguirono. Ogni paese aveva una storia simile. Ogni membro della nostra squadra internazionale aveva dovuto confrontarsi a un certo punto con esempi di ignoranza suicida. Un'americana ci raccontò di come una setta religiosa conosciuta come "Agnelli di Dio" credeva che fosse finalmente giunto il momento del rapimento estatico, e prima si veniva contagiati, prima si andava in paradiso. Un'altra donna - ma non dirò la sua nazionalità - aveva fatto del suo meglio per fugare l'idea che i rapporti sessuali con una vergine potessero "purificare" da quella "maledizione". Non so quante donne, o ragazzine, siano state stuprate in nome di questa "purificazione". Eravamo tutti furiosi, ognuno col proprio popolo. E ci vergognavamo tutti. Il membro belga della nostra squadra paragonò quella situazione al cielo che si oscura. Era solito parlare del «male della nostra anima collettiva». Immagino di non avere il diritto di lamentarmi. Non sono mai stato in pericolo di vita, non sono mai rimasto a stomaco vuoto. Magari non dormivo molto, ma almeno potevo dormire senza paura. E, cosa più importante di tutte, non ho mai dovuto lavorare nel dipartimento RI della Ural. Dipartimento RI? Ricezione Informazioni. Le notizie che trasmettevano non venivano generate a bordo della Ural. Arrivavano da tutto il mondo, da esperti e squadre di studiosi di diverse zone salve del governo. Trasmettevano le loro scoperte al nostro operatore RI, che a sua volta le passava a noi. Gran parte di questi dati ci venivano trasmessi su normali frequenze civili, aperte, molte delle quali erano affollate dalle grida di aiuto di gente comune. C'erano milioni di anime infelici sparpagliate sul nostro pianeta, e tutte gridavano nella loro radio privata quando i figli morivano o le fortezze bruciavano o i morti avevano la meglio sulle loro difese. Anche senza comprenderne la lingua, riconoscevi benissimo l'angoscia in una voce umana. Gli operatori, però, non avevano il permesso di rispondere; non c'era tempo. Tutte le trasmissioni dovevano essere dedicate alla questioni ufficiali. Non voglio sapere cosa deve aver significato essere un operatore RI. Durante l'ultima trasmissione da Buenos Aires, quando quel famoso cantante latino americano eseguì quella ninnananna spagnola, per uno dei nostri operatori fu troppo. Non era di Buenos Aires, non era nemmeno sudamericano. Era solo un diciottenne marinaio russo che si fece saltare il cervello su tutta la strumentazione. Fu il primo e, a partire dalla fine della guerra, tutti gli operatori RI hanno seguito il suo esempio. Non ne è rimasto vivo nessuno. L'ultimo fu il mio amico belga. «Quelle voci te le porti dentro», mi disse una mattina. Eravamo sul ponte, scrutavamo in quella nebbia marrone alla ricerca di un'alba che sapevamo non avremmo mai visto. «Quelle urla resteranno con me per tutta la vita, senza mai riposare, senza mai sbiadire, senza mai smettere di chiamarmi perché mi unisca a loro». * ZONA DEMILITARIZZATA : COREA DEL SUD [Hyungchol Choi, vice direttore della Korean Central Intelligence Agency, la CIA coreana, mi indica l'anonimo paesaggio secco e collinoso a nord. Lo si potrebbe scambiare per la California del Sud, se non fosse per le casematte abbandonate, le bandiere pendule e i recinti di ferro spinato arrugginito che si stendono da un orizzonte all'altro.] Che successe? Nessuno lo sa. Nessun paese era meglio attrezzato della Corea del Nord per respingere l'infestazione. Fiumi a nord, oceani a est e ovest, e a sud [indica la zona demilitarizza], il confine più fortificato della Terra. Può vedere lei stesso quanto è montuoso il terreno, quanto è facilmente difendibile, ma quello che non può vedere è che quelle montagne nascondono anche un gigantesco alveare di infrastrutture bellico-industriali. Il governo nordcoreano aveva appreso delle lezioni assai dure dai vostri bombardamenti negli anni Cinquanta del XX secolo, e da allora si era sforzato di creare un sistema sotterraneo che permettesse alla sua gente di dichiarare un'altra guerra da una postazione sicura. La popolazione era pesantemente militarizzata, inquadrata in ranghi con una capacità di reazione al confronto della quale Israele sembrava l'Islanda. Più di un milione tra uomini e donne sotto le armi e altri cinque milioni come riserve. È più di un quarto della loro intera popolazione, per non parlare del fatto che quasi tutti nel paese prima o poi ricevevano un addestramento militare di base. Più importante di questo addestramento, però, e più importante di ogni altra cosa per quel tipo di guerra, avevano un livello di disciplina nazionale quasi sovrumano. I nordcoreani venivano indottrinati sin dalla nascita, spinti a credere che le loro vite erano insignificanti, che esistevano solo per servire lo stato, la rivoluzione, e il Grande Leader. Un quadro che è quasi l'esatto contrario della nostra esperienza in Corea del Sud. Noi eravamo una società aperta. Eravamo costretti a esserlo. Il mercato internazionale era la nostra linfa vitale. Eravamo individualisti, forse non proprio come voi americani, ma avevamo la nostra bella parte di proteste e disordini pubblici. La nostra società era così libera e frammentata che a malapena riuscimmo ad applicare la dottrina Chang durante il Grande panico. Quel tipo di crisi interna era inconcepibile al Nord. Erano il popolo che, quando il loro governo causò una carestia con vittime quasi da genocidio, preferì addirittura mangiare i bambini piuttosto che levare anche solo un sussurro di protesta. Un tipo di asservimento che Hitler aveva solo potuto sognare. Se qualcuno avesse dato a ogni cittadino una pistola, una pietra o anche solo il permesso di usare le mani, e se poi avesse indicato gli zombi in arrivo e avesse detto: «Combattete!», avrebbero obbedito tutti, fino alla più vecchia delle donne e al più piccolo dei bimbetti. Era un paese educato alla guerra, progettato, preparato e pronto fin dal 27 luglio del 1953. Se si voleva inventare un paese in grado non solo di sopravvivere ma di trionfare contro l'apocalisse che stavamo affrontando, bisognava prendere a modello la Repubblica Popolare Democratica di Corea. E allora cosa successe? Circa un mese prima che cominciassero i nostri problemi, quando ancora non c'erano notizie sui primi focolai di Pusan, il Nord a un tratto e inspiegabilmente interruppe ogni relazione diplomatica. Non ci fu spiegato perché la ferrovia, l'unico legame terrestre tra i nostri due paesi, era stata improvvisamente chiusa o perché alcuni nostri cittadini che aspettavano da decenni di rivedere parenti da tempo perduti al Nord avevano visto i loro sogni brutalmente infranti da un timbro. Non ci diedero spiegazioni, di nessun tipo. Ci diedero solo il loro diniego standard: «Questioni di sicurezza di stato». A differenza di molti altri, io non ero convinto che quello fosse il preludio di una guerra. Ogni volta che il Nord minacciava di usare la violenza, suonava sempre le stesse campane. E le informazioni satellitari, le nostre e quelle americane, non mostravano alcun segno di intenzioni ostili. Non c'erano movimenti di truppe, nessun aereo che faceva rifornimento di carburante, nessuna nave o sottomarino messi in mare. Al contrario, le nostre forze lungo la zona demilitarizzata cominciarono a notare il rapido calo nei numeri di quelle nordcoreane. Le conoscevamo tutte, le truppe di confine. Nel corso degli anni avevamo fotografato ogni soldato, gli davamo soprannomi come "occhio di serpe" o "bulldog", compilavamo persino dei dossier sulla loro presunta età, formazione e vita personale. E adesso non c'erano più, svaniti dietro trincee e rifugi schermati. Anche i nostri indicatori sismici erano silenziosi. Se il Nord aveva cominciato operazioni di traforo o anche se stava solo ammassando veicoli dall'altro lato della zona, l'avremmo sentito forte e chiaro come uno spettacolo della Compagnia nazionale dell'opera. Panmunjom è l'unica area lungo la zona demilitarizzata dove le parti opposte potevano incontrarsi faccia a faccia per negoziare. Avevamo la custodia condivisa delle sale conferenza e le truppe si mettevano in posa una a beneficio dell'altra nel grande cortile all'aperto. Le guardie cambiavano a rotazione. Una notte, quando il distaccamento nordcoreano marciò verso la sua caserma, non ne uscì nessuna unità di rimpiazzo. Le porte furono chiuse con forza. Le luci spente. E non li rivedemmo mai più. Anche le infiltrazioni di spie cessarono improvvisamente. Gli agenti del Nord erano regolari e prevedibili quasi come il ciclo delle stagioni. Il più delle volte erano facili da identificare, perché vestivano con abiti fuori moda o chiedevano il prezzo di prodotti che avrebbero già dovuto conoscere. Li scoprivamo sempre, ma quando cominciò l'epidemia il loro numero si ridusse a zero. E le vostre spie al Nord? Svanite, tutte, più o meno nello stesso momento in cui fu oscurata la nostra strumentazione elettronica. E non sto dicendo che non c'era più traffico radio di disturbo, ma che non c'era proprio più alcun tipo di traffico radio. Uno alla volta, tutti i canali civili e militari cominciarono a chiudersi. Le immagini satellitari mostravano meno fattorie nei campi, meno persone nelle strade di città, persino meno manovali "volontari" impegnati nei tanti progetti di opere pubbliche, cosa che non era mai successa. Prima che ce ne rendessimo conto, non era rimasta un'anima viva dal fiume Yalu alla zona demilitarizzata. Da un punto di vista meramente spionistico, era come se l'intero paese, ogni uomo, donna e bambino della Corea del Nord, fosse semplicemente svanito. Questo mistero non fece che alimentare la nostra ansia, visto quello che dovevamo affrontare in patria. Ormai c'erano focolai a Seul, P'ohang, Taejon. Mokpo era sotto evacuazione, Kangnung in isolamento e, ovviamente, avemmo la nostra versione di Yonkers a Inchon, il tutto aggravato dal bisogno di tenere almeno metà delle nostre divisioni attive lungo il confine settentrionale. Troppe persone nel ministero della Difesa nazionale erano convinte che a Pyongyang avessero fame di guerra, che aspettassero solo il momento per noi più critico per scatenarsi oltre il 38° parallelo. Ma noi dell'intelligence la pensavamo in maniera molto diversa. Continuavamo a dire che se stavano aspettando la nostra ora più buia, questa era certamente già arrivata. TaeHan Min'guk era sull'orlo della crisi nazionale. In segreto si cominciarono a stilare piani per un reinserimento come quello giapponese. Squadre di agenti sotto copertura già esploravano i posti possibili nel Kamchatka. Se la dottrina Chang non avesse funzionato… se le unità distrutte fossero state appena un po' di più, se fossero crollate un po' più zone sicure… Forse dobbiamo la sopravvivenza al Nord, o almeno alla paura che ne avevamo. La mia generazione non aveva mai visto la Corea del Nord come una minaccia. Sto parlando dei civili, mi capisca, i miei coetanei che la vedevano come una nazione arretrata, affamata, fallimentare. Quelli della mia generazione avevano trascorso tutta la vita nella pace e nella prosperità. L'unica cosa di cui avevano paura era una riunificazione come quella tedesca che potesse portare milioni di ex-comunisti senza tetto in cerca di elemosina. Ma non era così per la generazione che ci aveva preceduto… i nostri genitori e nonni… quelli che vivevano sotto lo spettro assai concreto e incombente di un'invasione, con la consapevolezza che da un momento all'altro poteva suonare l'allarme, le luci potevano abbassarsi e banchieri, insegnanti e tassisti sarebbero stati richiamati alle armi per difendere la madrepatria. Erano sempre vigili, nel cuore e nella mente, e alla fine furono loro, non noi, a chiamare a raccolta lo spirito nazionale. Io continuo a premere per una spedizione al Nord. E continuo a trovarmi bloccato a ogni passo. C'è troppo lavoro da fare, mi dicono. Il paese è ancora allo sbando. Abbiamo i nostri impegni internazionali, primo fra tutti il rimpatrio dei profughi a Kyushu… [Sbuffa.] I nippo ci sono debitori alla grande. Quello che chiedo non è una ricognizione con un grande dispiegamento di forze. Datemi giusto un elicottero, la barca di un pescatore; o al limite aprite le porte di Panmunjom e permettetemi di andarci a piedi. E se fai scattare qualche trappola esplosiva?, ribattono loro. E se è un'arma nucleare? E se apri la porta di una città sotterranea che sputa fuori ventitré milioni di zombi? Le loro risposte non sono campate in aria. Sappiamo che la zona demilitarizzata è pesantemente minata. Il mese scorso un aereo da carico si avvicinò al loro spazio aereo e fu abbattuto da un missile terra-aria. Un missile lanciato da un modello automatico, di quelli progettati come vendetta nel caso di un totale annientamento della popolazione. Il senso comune vuole che i nordcoreani si siano ritirati nei loro complessi sotterranei. Se questo è vero, allora le nostre stime sulle dimensioni e la profondità di questi complessi sono molto approssimative. Forse l'intera popolazione nordcoreana è davvero sotto terra e sgobba a un infinito progetto bellico, mentre il suo Grande Leader continua ad anestetizzarsi con liquore occidentale e pornografia americana. Lo sanno almeno che la guerra è finita? O i loro capi hanno mentito, ancora una volta, e hanno detto che il mondo che conoscevano ha cessato di esistere? Magari ai loro occhi la resurrezione dei morti è stata un "lieto" evento, l'occasione propizia per stringere ancor più il giogo su una società fondata sulla sottomissione. Il Grande Leader ha sempre voluto essere un Dio vivente, e ora che è il padrone non solo del cibo che il suo popolo mangia e dell'aria che respira, ma anche della luce stessa del loro sole artificiale, ora forse la sua contorta fantasia è finalmente diventata realtà. Magari questo era il piano originale, ma qualcosa è andato storto. Pensi alla "città delle talpe" sotto Parigi. E se fosse successa la stessa cosa, ma estesa a tutta la Corea del Nord? Forse quelle caverne brulicano di ventitré milioni di zombi, automi emaciati che ululano al buio e aspettano solo di essere sguinzagliati. * KYOTO, GIAPPONE [La vecchia foto di Kondo Tatsumi ritrae un teenager smilzo e butterato, dagli occhi rossi e storditi, e con striature di un finto biondo slavato tra i capelli spettinati. L'uomo col quale sto parlando è completamente calvo. Rasato, abbronzato e tonico, ha uno sguardo penetrante e limpido che non si distoglie neppure per un attimo dal mio viso. Nonostante le maniere cordiali e l'umore sereno, questo monaco guerriero conserva la postura di un predatore a riposo.] Ero un otaku. So che ormai questo termine significa tantissime cose per tantissime persone, ma per me significava semplicemente 'tagliato fuori'. So anche che gli americani, soprattutto i giovani, devono sentirsi intrappolati dalle pressioni sociali. È così per tutti gli umani. Tuttavia, se ho capito bene la vostra cultura, l'individualismo è per voi una cosa da incoraggiare. Voi riverite il "ribelle", la "canaglia", quelli che con fierezza si allontanano dalla massa. Per voi l'individualità è il distintivo dell'onore. Per noi è il nastro della vergogna. Prima della guerra, tutti gli aspetti della nostra vita erano sottoposti a giudizi esterni. L'aspetto, il modo di parlare, tutto, dalla posizione professionale al modo in cui starnutivi, doveva essere pianificato e orchestrato seguendo la rigida dottrina del confucianesimo. Alcuni avevano la forza, o la mancanza di forza, necessaria per accettare questa dottrina. Altri, come me, sceglievano l'esilio in un mondo migliore. Quel mondo era il cyberspazio, ed era fatto su misura per gli otaku giapponesi. Non sono in grado di parlare del vostro sistema di istruzione né, in effetti, di quello di qualsiasi altro paese, ma il nostro era quasi interamente basato sulla conservazione della memoria. Dal primo giorno in cui mettevano piede in un'aula, ai bambini giapponesi del periodo prebellico venivano somministrati volumi su volumi di fatti e figure che non avevano nessuna applicazione pratica nelle nostre vite. Fatti che non avevano una componente morale, un contesto sociale o un legame umano col mondo esterno. Non avevano altro motivo di esistere se non perché padroneggiarli portava all'ascensione. A quei bambini non insegnavano a pensare, bensì a memorizzare. Può vedere anche lei quanto questo tipo di istruzione si prestasse facilmente a un'esistenza nel cyberspazio. In un mondo di informazioni senza contesto, dove il prestigio era dato dalla loro acquisizione e dal loro possesso, quelli della mia generazione potevano regnare come dèi. Io ero un sensei, maestro di tutto ciò su cui indagavo, che si trattasse di scoprire il gruppo sanguigno dell'intero gabinetto del primo ministro, il gettito fiscale di Matsumoto e Hamada o la posizione e le condizioni di tutte le spade shin-gunto della guerra nel Pacifico. Non dovevo preoccuparmi per il mio aspetto, l'etichetta sociale, i titoli di studio o le prospettive per il futuro. Nessuno mi poteva giudicare, nessuno mi poteva fare del male. In questo mondo ero potente e, cosa più importante, ero al sicuro. Quando la crisi raggiunse il Giappone, la mia cricca, come in ogni altra occasione, dimenticò le nostre precedenti ossessioni e dedicammo ogni nostra energia ai morti viventi. Studiammo la loro fisiologia, il loro comportamento, i loro punti deboli e la risposta planetaria al loro attacco contro l'umanità. Quest'ultimo argomento era la specialità della mia cricca, la possibilità di contenimento all'interno delle isole giapponesi. Raccolsi statistiche demografiche, dati sulle reti dei trasporti, sui metodi della polizia. Memorizzai tutto, dalle dimensioni della flotta mercantile giapponese al numero di proiettili contenuti nel Type 89, il fucile d'assalto dell'esercito. Non c'erano fatti troppo irrilevanti o oscuri. Eravamo in missione, dormivamo a malapena. Quando alla fine la scuola chiuse, avemmo la possibilità di restare connessi ventiquattr'ore al giorno. Fui il primo a introdurmi nell'hard drive del dottor Komatsu e lessi i suoi appunti una settimana prima che presentasse le sue scoperte alla Dieta. Fu un colpo grosso. Innalzò ancor più il mio prestigio tra quanti già mi adoravano. Il dottor Komatsu fu il primo a consigliare l'evacuazione? Esatto. Aveva messo insieme quegli stessi fatti e dati. Ma se noi ci limitavamo a memorizzarli, lui li aveva analizzati. Il Giappone era una nazione sovrappopolata: centoventotto milioni di persone stipate in meno di trecentosettantamila chilometri quadrati di isole montuose oppure eccessivamente urbanizzate. Il piccolo tasso di criminalità permetteva al paese di avere una delle forze di polizia più ridotte e meno armate del mondo industrializzato. Inoltre, il Giappone era anche uno stato quasi demilitarizzato. Grazie alla "protezione" americana, le nostre forze di difesa non vedevano un combattimento vero e proprio dal 1945. Anche le truppe simboliche dispiegate nel golfo non entrarono quasi mai in azione e trascorsero gran parte dell'occupazione all'interno di mura protette nei loro isolati complessi militari. Avevamo accesso a tutti questi frammenti di informazione, ma ci mancavano i mezzi per capire in che direzione puntavano. Così fummo colti di sorpresa quando il dottor Komatsu dichiarò pubblicamente che la situazione era disperata e il Giappone doveva essere evacuato all'istante. Deve essere stato terribile! Niente affatto! Innescò un'esplosione di attività frenetiche, alla scoperta di luoghi in cui la nostra popolazione potesse stabilirsi. Era meglio andare a sud, negli atolli corallini del Pacifico centrale e meridionale, o a nord, colonizzando le isole Kuril, Sachalin o magari una parte della Siberia? Chiunque avesse trovato la risposta sarebbe stato il più grande otaku della cyberstoria. Ma lei non era preoccupato per la sua sicurezza personale? Ovviamente no. Il Giappone era condannato, ma io non vivevo in Giappone. Vivevo in un mondo di informazioni che fluttuavano libere. I siafu, così chiamavamo gli infetti all'epoca, non erano creature da temere, ma da studiare. Non ha idea del tipo di sconnessione dalla realtà di cui ero vittima. La mia cultura, la mia educazione, e ora il mio stile di vita da otaku, tutto si combinava per isolarmi completamente. Il Giappone rischiava l'evacuazione, la distruzione, e io sarei rimasto a guardare in tutta sicurezza dalla cima della mia montagna digitale. E i suoi genitori? Che dire? Vivevamo nello stesso appartamento, ma non ci parlavamo mai. Sono sicuro che mi credevano intento a studiare. Anche dopo la chiusura della scuola, dissi che dovevo comunque prepararmi per gli esami. E loro non lo misero mai in dubbio. Io e mio padre ci parlavamo di rado. Al mattino mia madre lasciava il vassoio con la colazione davanti alla porta della mia stanza, di notte lasciava quello con la cena. La prima volta che non trovai il vassoio, non me ne diedi pensiero. Quel mattino mi svegliai, come sempre; soddisfeci i miei bisogni, come sempre; e come sempre mi collegai. Arrivò mezzogiorno prima che cominciassi ad avere fame. Odiavo quelle sensazioni, la fame o la stanchezza o, peggio ancora, il desiderio sessuale. Erano distrazioni fisiche. Mi infastidivano. Con riluttanza mi allontanai dal computer e aprii la porta. Niente cibo. Chiamai mia madre. Nessuna risposta. Andai nella zona cucina, presi del ramen crudo e tornai di corsa alla mia scrivania. Lo rifeci di notte e di nuovo il mattino seguente. E non si chiese mai dove fossero i suoi genitori? L'unico motivo per cui la loro assenza mi pesava era perché sprecavo minuti preziosi per mangiare. Nel mio mondo stavano accadendo troppe cose eccitanti. E gli altri otaku? Non parlavano delle loro paure? Noi condividevamo fatti, non emozioni, e continuò a essere così persino quando alcuni cominciarono a sparire. Mi accorsi che qualcuno aveva smesso di rispondere alle mie e-mail, o che non postava da un po'. Vidi che altri non si connettevano da un giorno, o che i loro server non erano più attivi. E questo non le fece paura? Mi infastidì. Non stavo perdendo solo una fonte di informazioni. Stavo perdendo potenziali elogi. Era irritante vedere che un nuovo post che magari dava informazioni sulle evacuazioni tramite i porti del Giappone riceveva cinquanta risposte anziché sessanta. E poi vedere che queste cinquanta calavano a quarantacinque, quindi a trenta… Quanto andò avanti questa situazione? Circa tre giorni. L'ultimo post, da un altro otaku a Sendai, dichiarava che i morti si stavano riversando fuori dal Tohoku University Hospital, nello stesso cho del mio appartamento. E questo non la preoccupò? Perché avrebbe dovuto? Ero troppo impegnato ad apprendere tutto quello che potevo sul processo di evacuazione. Come lo stavano attuando e quali organizzazioni governative erano coinvolte? I campi sarebbero sorti nel Kamchatka, a Sachalin o in tutti e due i luoghi? E cos'era questa storia sull'ondata di suicidi che attraversava il paese? Tutte quelle domande, tutti quei dati da scavare. Mi maledissi quando, di notte, dovetti andare a dormire. Quando mi svegliai, lo schermo era vuoto. Cercai di riattivare il collegamento. Niente. Provai a riavviare il computer. Niente. Mi accorsi che stava usando la batteria di emergenza. Nessun problema. Avevo energia di riserva sufficiente per dieci ore di uso intensivo. Mi accorsi anche che la connessione era out. Non ci potevo credere. Kokura, come tutto il Giappone, aveva una rete wireless d'avanguardia che si supponeva fosse a prova di interruzione della linea elettrica. Poteva cadere un server, magari persino due o tre, ma una rete intera? Mi resi conto che il problema doveva essere il mio computer. Per forza. Presi il portatile e provai a collegarmi. Nessun segnale. Imprecai e salii al piano di sopra per dire ai miei genitori che dovevo usare il loro computer. Non erano ancora tornati. Frustrato, provai a prendere il telefono e chiamare mia madre sul cellulare. Era un cordless, andava a corrente. Provai col mio cellulare. Non avevo campo. Ha saputo che cosa successe ai suoi genitori? No, ancora oggi non ne ho idea. So che non mi abbandonarono, ne sono sicuro. Forse mio padre fu preso quando era al lavoro, mia madre intrappolata mentre andava a fare compere dal droghiere. O magari erano insieme al momento della fine, andavano o tornavano dall'ufficio di trasferimento. Può essere successo di tutto. Non c'erano biglietti di addio, niente. Da allora, sto ancora cercando di scoprire la verità. Tornai in camera dei miei genitori, per controllare meglio se erano lì. Riprovai col telefono. La situazione non mi era ancora sfuggita di mano. Riuscivo ancora a controllarmi. Provai a riconnettermi. Non è buffo? Non riuscivo a pensare ad altro che a fuggire di nuovo, tornare al mio mondo, al sicuro. Niente. Cominciai a farmi prendere dal panico. «Adesso», iniziai a dire, cercando di comandare il computer con la forza di volontà. «Adesso, adesso, ADESSO, ADESSO, ADESSO!». Cominciai a dare pugni sul monitor. Mi si spaccarono le nocche, la vista del mio sangue mi terrorizzò. Non avevo mai fatto sport da bambino, non mi ero mai ferito. Era troppo. Sollevai il monitor e lo lanciai contro il muro. Piangevo come un bambino, gridavo, ero in iperventilazione. Iniziai a star male e vomitai sul pavimento. Mi alzai e barcollai verso la porta di casa. Non so cosa cercavo, so solo che dovevo uscire, Aprii la porta e fissai l'oscurità. Provò a bussare dal suo vicino? No. Non è strano? Persino al culmine dell'esaurimento, l'idea di un possibile contatto con un essere umano era ancora tabù per me. Feci qualche passo, scivolai e caddi su qualcosa di morbido. Era freddo e viscido, ce l'avevo sulle mani, sui vestiti. Puzzava. Tutto il corridoio puzzava. All'improvviso percepii un rumore raschiante, basso e continuo, come se qualcosa si stesse trascinando nel corridoio verso di me. Gridai: «C'è qualcuno?». Sentii un lamento debole, gorgogliante. La vista cominciava ad abituarsi all'oscurità. Intravedevo una forma, grossa, umanoide, che strisciava sul ventre. Rimasi lì seduto, immobile, volevo fuggire ma allo stesso tempo volevo… sapere con certezza. Il vano della porta proiettava un rettangolo di fioca luce grigia contro la parete. Quando l'essere entrò in quella luce, finalmente vidi la sua faccia, perfettamente intatta, umana, tranne per l'occhio destro che penzolava sul viso. Quello sinistro era fisso su di me e il gemito gorgogliante diventò un suono aspro e strozzato. Balzai in piedi, tornai di corsa nell'appartamento e sbarrai la porta. Mi si era finalmente schiarito il cervello, forse per la prima volta da anni, e all'improvviso mi resi conto che c'era odore di fumo e sentivo strilli lontani. Andai alla finestra e spalancai le tende. Kokura era sprofondata all'inferno. Gli incendi, le macerie… i siafu erano dappertutto. Li osservai mentre sfondavano porte, invadevano appartamenti, divoravano uomini e donne rannicchiati negli angoli o sui balconi. Osservai persone che si buttavano giù, morendo o spezzandosi gambe e colonna vertebrale. Restavano stese a terra, incapaci di muoversi, piangevano agonizzanti mentre i morti le circondavano. Un uomo nell'appartamento di fronte al mio, dall'altro lato della strada, provava a respingerli con una mazza da golf che si piegò inutilmente intorno alla testa di uno zombi, prima che altri cinque lo trascinassero sul pavimento. Poi… colpi alla porta. La mia porta. Questo… [agita un pugno] bum-bum-bum-bum… dal basso, vicino al pavimento. Sentii la creatura che gemeva, all'esterno. Sentii altri rumori, dagli altri appartamenti. Erano i miei vicini, le persone che avevo sempre cercato di evitare, facce e nomi che riuscivo a malapena a ricordare. Urlavano, supplicavano, si dibattevano e piangevano. Sentii una voce, una ragazza o un bambino al piano di sopra, chiamava qualcuno per nome, lo implorava di fermarsi. Ma poi fu ingoiata da un coro di gemiti. I colpi alla mia porta divennero più forti. Erano arrivati altri siafu. Provai a spostare i mobili del soggiorno contro la porta. Fu uno spreco di forze. Il nostro appartamento era, secondo i vostri standard, piuttosto spoglio. La porta cominciò a spezzarsi. Vidi i cardini che cedevano. Capii che avevo una manciata di minuti per fuggire. Fuggire? Ma se la porta era bloccata… Dalla finestra, giù sul balcone dell'appartamento di sotto. Pensai che potevo legare delle lenzuola e fare una corda… [sorride con imbarazzo]… ne avevo sentito parlare da un otaku che aveva studiato le evasioni dalle carceri americane. Per la prima volta in assoluto avrei applicato un po' del sapere che avevo immagazzinato. Per fortuna il lino tenne. Mi arrampicai fuori dall'appartamento e iniziai a calarmi verso quello al piano di sotto. I crampi arrivarono subito. Non avevo mai prestato molta cura ai miei muscoli, e loro adesso si prendevano la rivincita. Mi sforzai di controllare i movimenti e di non pensare che mi trovavo a diciannove piani da terra. Il vento era fortissimo, caldo e secco per via di tutti gli incendi. Una raffica mi mandò a sbattere contro la fiancata del palazzo. Rimbalzai sul cemento e quasi mollai la presa. Sentii le piante dei piedi che battevano contro la ringhiera del balcone e mi ci volle tutto il coraggio che avevo per rilassarmi e calarmi di quei pochi centimetri. Atterrai sul culo, ansimando e tossendo per il fumo. Sentivo i rumori che venivano da sopra, dal mio appartamento, era il morto che era entrato sfondando la porta. Guardai verso il balcone di casa mia e vidi una testa, il siafu da un occhio solo che si dimenava nello spazio tra ringhiera e base del balcone. Rimase lì appeso per un istante, metà fuori e metà dentro, poi si spinse ancora una volta verso di me e scivolò oltre il bordo. Non dimenticherò mai che pur cadendo continuò a tendere le mani, l'immagine infernale di questa creatura sospesa a mezz'aria, braccia in fuori, il bulbo oculare penzolante che adesso volava verso l'alto, contro la fronte. Sentii altri siafu gemere sul balcone di sopra ed entrai a controllare se ce n'erano anche nell'appartamento che avevo raggiunto. Per fortuna, vidi che la porta d'ingresso era stata sbarrata come la mia. Ma qui, al contrario che a casa mia, non si sentivano rumori provenire dall'esterno. Ebbi anche il conforto dello strato di cenere sul tappeto. Era alto e intatto, e mi diceva che niente o nessuno aveva percorso quel pavimento negli ultimi giorni. Per un attimo pensai di essere solo, poi avvertii l'odore. Aprii la porta scorrevole del bagno e fui respinto da questa invisibile nuvola di fetore. La donna era nella vasca. Si era aperta i polsi, lunghi tagli verticali lungo le arterie, per essere sicura che il lavoro venisse bene. Si chiamava Reiko. Era l'unica vicina che mi ero sforzato di conoscere. Era una accompagnatrice molto richiesta in club per uomini d'affari stranieri. Avevo sempre fantasticato su come potesse essere nuda. Adesso lo sapevo. Cosa abbastanza strana, quello che più mi infastidì fu non conoscere nessuna preghiera funebre. Avevo dimenticato quello che i miei genitori avevano cercato di insegnarmi quando ero bambino, informazioni e conoscenze che avevo sempre ignorato considerandole obsolete. La mia totale estraneità al mio stesso patrimonio culturale era una autentica vergogna. Non potei fare altro che starmene lì come un'idiota e mormorare goffe parole di scusa per le lenzuola che le avrei portato via. Le lenzuola? Altra corda. Sapevo di non poter restare a lungo in quel posto. Oltre ai rischi per la salute dovuti alla presenza di un cadavere, non c'era modo di stabilire quando i siafu di quel piano si sarebbero accorti della mia presenza per poi attaccare. Dovevo lasciare quel palazzo, lasciare la città, e con un po' di fortuna trovare un modo per lasciare il Giappone. Non avevo ancora elaborato una strategia completa. Sapevo solo che dovevo continuare scendere un piano per volta, fino ad arrivare in strada. Fermandomi in alcuni appartamenti avrei potuto raccogliere un po' di provviste, e per quanto il metodo della corda di lenzuola fosse pericoloso, non poteva certo essere più pericoloso dei siafu che quasi di sicuro erano appostati nei corridoi e lungo le scale del palazzo. Una volta arrivato in strada, non sarebbe stato ancor più pericoloso? No, più sicuro. [Nota la mia espressione.] No, davvero. Era una delle cose che avevo imparato online. I morti viventi erano lenti, facili da superare di corsa e persino camminando. Al chiuso, correvo il rischio di finire intrappolato in uno spazio angusto, ma all'aperto le opzioni erano infinite. Meglio ancora, dai resoconti dei superstiti avevo appreso che il caos di un'epidemia in piena espansione poteva addirittura risultare vantaggioso. Perché mai i siafu, concentrati su tutti quegli altri esseri umani spaventati e disorganizzati, dovevano prestare attenzione a me? Se guardavo dove mettevo i piedi, mantenevo una buona andatura e non avevo la sfortuna di essere colpito da un automobilista in fuga o da una pallottola vagante, avevo discrete possibilità di destreggiarmi tra le strade. Il vero problema era arrivarci. Mi ci vollero tre giorni per scendere fino al pianterreno. In parte a causa della mia resistenza fisica vergognosamente scarsa. Anche un atleta ben allenato avrebbe incontrato qualche difficoltà in quell'impresa da funambolo, quindi può immaginare come me la cavassi io. A ripensarci oggi, è un miracolo se non piombai verso la morte o non mi infettai con tutti quei tagli e quei graffi. Riuscivo a resistere grazie all'adrenalina e agli antidolorifici. Ero esausto, nervoso, avevo sonno. Non riuscivo a riposare, non nel normale senso della parola. Quando faceva buio, spostavo ogni oggetto possibile contro la porta, poi mi sedevo in un angolo a piangere, a medicarmi le ferite e a maledire la mia debolezza, finché il sole non cominciava a sorgere. Una notte riuscii anche a chiudere gli occhi, scivolai persino nel sonno per qualche minuto, ma poi i colpi di un siafu contro la porta mi fecero schizzare fuori dalla finestra. Passai il resto di quella notte rannicchiato sul balcone dell'appartamento accanto. Le porte di vetro scorrevoli erano chiuse dall'interno, e proprio non avevo la forza per romperle ed entrare. Ma se ci misi tutto quel tempo a scendere fu anche per un altro motivo, mentale, non fisico; più precisamente, fu a causa della mia natura ossessivo-compulsiva tipica di un otaku che mi spingeva a trovare il giusto equipaggiamento per la sopravvivenza, e non importa quanto tempo ci volesse. Le ricerche online mi avevano insegnato tutto sulle armi giuste, i vestiti, il cibo e le medicine. Il problema era trovare queste cose in un complesso residenziale urbano abitato da uomini d'affari. [Ride.] Ero davvero uno spettacolo, sfarfallavo giù da quella corda di lenzuola con addosso l'impermeabile di un qualche manager e lo zainetto da scuola vintage di Reiko, un "Hello Kitty" coloro rosa acceso. C'era voluta un'eternità, ma giunto al terzo giorno avevo quasi tutto quello che mi serviva, tutto tranne un'arma affidabile. Non ce n'erano? [Sorride.] Non era l'America, dove un tempo c'erano più armi da fuoco che persone. È vero, un otaku a Kobe carpì quest'informazione direttamente dagli archivi della vostra National Rifle Association. Mi riferivo a uno strumento qualsiasi, un martello, un piede di porco… Quale uomo d'affari si fa da solo i lavori di casa? Pensai a una mazza da golf - di queste ce n'erano tante - ma avevo visto cosa era successo a quell'uomo dall'altra parte della strada. Trovai anche una mazza da baseball in alluminio, ma era troppo usata, deformata al punto da non essere più efficace. Cercai ovunque, mi creda, ma non c'era nessun oggetto abbastanza tagliente, duro, resistente che potessi usare per difendermi. Pensai anche che una volta arrivato in strada, forse avrei avuto più fortuna - il manganello di un poliziotto morto, o persino l'arma da fuoco di un soldato. Furono questi i pensieri che finirono quasi per ammazzarmi. Ero a quattro piani da terra e avevo quasi esaurito la corda. Ogni sezione che ne creavo si stendeva per diversi piani, abbastanza lunga da permettermi di raccogliere altre lenzuola. Questa volta sapevo che sarebbe stata l'ultima. Ormai avevo rifinito il mio piano di fuga: atterrare sul balcone al quarto piano, irrompere nell'appartamento per un nuovo set di lenzuola (avevo ormai smesso di cercare un'arma), scivolare giù fino al marciapiede, rubare la motocicletta più adeguata (anche se non avevo idea di come si guidasse), e schizzare via come un bosozoku dei vecchi tempi, e magari prendere su anche una ragazza o due lungo la strada. [Ride.] A quel punto la mia mente funzionava a malapena. Se anche la prima parte del piano fosse andata a buon fine e io fossi riuscito ad arrivare al marciapiede in quelle condizioni… be', ciò che conta è che non funzionò. Atterrai sul balcone del quarto piano, allungai la mano verso la porta scorrevole e mi trovai a guardare dritto in faccia un siafu. Era un ragazzo, tra i venti e i trent'anni, con addosso un completo malconcio. Gli avevano staccato il naso con un morso, e lui strusciava la sua faccia insanguinata lungo il vetro. Saltai all'indietro, mi afferrai alla corda e provai a risalire. Le braccia non reagirono, non mi facevano male né bruciavano - voglio dire che avevano proprio raggiunto il limite. Il siafu cominciò a ululare e a battere i pugni contro il vetro. Mosso dallo sconforto, provai a dondolarmi da una parte all'altra, nella speranza di finire sulla fiancata dell'edificio e atterrare sul balcone accanto. Il vetro si infranse e il siafu si lanciò verso le mie gambe. Mi spinsi via dal palazzo, lasciai la corda, mi lanciai con tutte le forze… e mancai il bersaglio. Se adesso posso parlare con lei è solo perché la caduta diagonale mi portò sul balcone sotto quello che avevo scelto come meta. Atterrai sui piedi, inciampai in avanti e quasi caddi fuori dall'altro lato. Caracollai nell'appartamento e subito mi guardai intorno per vedere se c'erano siafu. Il soggiorno era vuoto, l'unico mobile era un tavolino tradizionale incastrato contro la porta. L'occupante di quella casa doveva essersi suicidato come gli altri. Non sentivo nessun cattivo odore, così immaginai che si fosse buttato dalla finestra. Ne dedussi che ero solo, e questo minimo sollievo fu sufficiente a farmi cedere le gambe. Mi accasciai contro la parete del soggiorno, quasi deliravo per quanto ero stanco. Mi ritrovai a guardare una collezione di fotografie che decorava la parete opposta. Quell'appartamento era appartenuto a un uomo anziano, che aveva viaggiato molto e sembrava fosse stato in tutte le località esotiche ed eccitanti del mondo. Io non mi ero mai immaginato fuori dalla mia vecchia stanza da letto, meno che mai avrei pensato di poter condurre quel tipo di vita. Promisi a me stesso che se fossi uscito da quell'incubo, non mi sarei limitato a sopravvivere, avrei vissuto! Il mio sguardo cadde sull'unico altro oggetto della stanza, un Kami Dana, un tradizionale altare votivo shintoista. Sotto, sul pavimento, c'era qualcosa, immaginai fosse un biglietto di addio. Il vento doveva averlo fatto cadere quando ero entrato. Attraversai zoppicando la stanza e mi chinai per prenderlo. Molti Kama Dana avevano uno specchietto al centro. E in quello specchietto colsi il riflesso di qualcosa che usciva barcollando dal bagno. Sentii una botta di adrenalina non appena ruotai su me stesso. Il vecchio era ancora lì, le bende sul suo viso mi fecero capire che non doveva essersi rianimato da molto. Venne verso di me; mi accovacciai. Avevo ancora le gambe malferme e lui riuscì a prendermi per i capelli. Mi girai, nel tentativo di liberarmi. Lui tirò la mia faccia verso la sua. Era in una forma sorprendente per la sua età, con una muscolatura uguale, se non superiore, alla mia. Le ossa erano fragili, però, e le sentii rompersi quando strinsi il braccio che mi aveva afferrato. Gli diedi un calcio al torace, volò all'indietro, il braccio rotto che ancora stringeva un ciuffo dei miei capelli. Sbatté contro il muro, le fotografie caddero e lo inondarono con una pioggia di vetro. Ringhiò e di nuovo venne verso di me. Indietreggiai, tesi i muscoli, poi lo afferrai per il braccio buono. Glielo bloccai contro la schiena, con l'altra mano lo presi per la nuca e con un ruggito che neanche sapevo di poter emettere lo spinsi, di corsa, sul balcone e poi giù. Atterrò di faccia sull'asfalto, la testa che ancora si alzava per sibilarmi contro, il resto del corpo a pezzi. All'improvviso sentii battere alla porta d'ingresso, altri siafu che avevano sentito i rumori della nostra lotta. Ormai agivo d'istinto. Corsi nella stanza da letto del vecchio e cominciai a tirar via le lenzuola dal letto. Non me ne servivono molte, mancavano solo tre piani e poi… poi mi fermai, raggelato, immobile come una fotografia. Ed era proprio questo che aveva catturato la mia attenzione, un'ultima fotografia appesa alla spoglia parete in camera da letto. Era in bianco e nero, sgranata, e mostrava una famiglia tradizionale. Una madre, un padre, un ragazzino e quello che immaginai fosse il vecchio da adolescente, con addosso un'uniforme. Teneva qualcosa in mano, qualcosa che quasi mi fermò il cuore. Mi inchinai all'uomo della foto e, quasi in lacrime, dissi: «Arigato». Cosa teneva in mano? La trovai in fondo a un baule nella stanza da letto, sotto una collezione di giornali e resti malridotti dell'uniforme della foto. Il fodero era quello di ordinanza dell'esercito, verde e scheggiato, e un'elsa di cuoio improvvisata sostituiva l'originale in pelle di squalo, ma l'acciaio… lucente come argento, e piegato a mano, non lavorato da una macchina… una lieve curvatura torica con una lunga punta dritta. Linee piatte con l'incisione del kiku-sui, il crisantemo imperiale, e un'autentica tempratura della lama in acqua di fiume, non trattata con un qualche mordente. Un'opera eccezionale, e chiaramente forgiata per la battaglia. [Indico la spada al suo fianco. Tatsumi sorride.] * KYOTO, GIAPPONE [Il sensei Tomonaga Ijiro sa esattamente chi sono già qualche secondo prima che faccia il mio ingresso nella stanza. A quanto pare cammino, odoro e persino respiro come un americano. Il fondatore della Tatenokai, o "società scudo" giapponese mi accoglie prima con un inchino e poi con una stretta di mano, quindi mi invita a sedermi davanti a lui come uno dei suoi allievi. Kondo Tatsumi, il secondo in comando dopo Tomonaga, ci serve il tè e poi si siede accanto al suo anziano maestro. Tomonaga inizia l'intervista chiedendomi scusa per qualsiasi disagio mi possa arrecare il suo aspetto. Gli occhi del sensei sono privi di vita sin dalla sua adolescenza.] Sono un hibakusha. Ho perso la vista alle 11.02 am del 9 agosto 1945, secondo il vostro calendario. Ero sul monte Kompira, mi occupavo della stazione di allarme contro i raid aerei insieme a diversi altri ragazzi del mio corso. Quel giorno il cielo era coperto, e così sentii più che vedere il passaggio radente del B-29. Era un solo B-san, probabilmente un volo di ricognizione, non valeva nemmeno la pena di fare rapporto. Quasi risi quando i miei compagni saltarono nella nostra stretta trincea. Tenni lo sguardo fisso sulla valle di Urakami, nella speranza di cogliere uno scorcio del bombardiere americano. Invece vidi solo quel bagliore, l'ultima cosa che avrei mai visto. In Giappone gli hibakusha, i 'sopravvissuti alla bomba', occupavano un gradino unico nella nostra scala sociale. Eravamo trattati con pena e compassione: vittime, eroi e simboli per ogni programma politico. Eppure, come esseri umani, eravamo poco più che degli emarginati. Nessuna famiglia permetteva ai suoi rampolli di sposarci. Gli hibakusha erano lo sporco, il sangue che macchiava la purezza dell' onsen genetico giapponese. Io sentivo questa vergogna a un livello intimamente personale. Non solo ero un hibakusha, ma la cecità mi rendeva anche un peso per gli altri. Fuori dalle finestre della casa di cura, sentivo i suoni della nostra nazione che arrancava e si rimetteva in piedi. E qual era il mio contributo a questo sforzo? Nessuno! Chiesi tante volte di essere impiegato in qualche modo, di poter fare un lavoro, non importa quanto umile o degradante. Non me ne assegnarono nessuno. Ero pur sempre un hibakusha, così ebbi modo di apprendere tante versioni diverse di un gentile rifiuto. Mio fratello mi supplicò di andare a stare da lui, mi assicurò che lui e sua moglie si sarebbero presi cura di me e mi avrebbero anche trovato qualche mansione "utile" da svolgere in casa. Per me, sarebbe stato peggio della casa di cura. Mio fratello si era appena congedato dall'esercito, e lui e sua moglie stavano provando ad avere un altro bambino. Imporgli la mia presenza in un momento del genere era inconcepibile. Ovviamente, presi in considerazione l'idea di porre fine alla mia esistenza. Ci provai anche, in più occasioni. Qualcosa mi impediva di farlo, qualcosa mi fermava la mano protesa verso le pillole o il pezzo di vetro. Immaginai che fosse debolezza, cos'altro poteva essere? Ero un hibakusha, un parassita, e adesso anche un codardo senza onore. Non c'era fine alla mia vergogna, in quei giorni. Come aveva detto l'imperatore al nostro popolo nel suo discorso di resa, stavo davvero «sopportando l'insopportabile». Lasciai la casa di cura senza comunicarlo a mio fratello. Non sapevo dov'ero diretto, sapevo solo che dovevo allontanarmi il più possibile dalla mia vecchia vita, dai miei ricordi, da me stesso. Viaggiai, soprattutto mendicando… non avevo più onore da perdere… finché non mi fermai a Sapporo, sull'isola di Hokkaido. Questa terra settentrionale, fredda e inospitale, è da sempre la prefettura giapponese meno popolata, e con la perdita di Sakhalin e le Kuril era diventata, come dicono gli occidentali, il nostro "capolinea". A Sapporo conobbi un giardiniere ainu, Ota Hideki. Gli ainu sono l'etnia indigena più antica del Giappone, e nella nostra scala sociale sono persino più in basso dei coreani. Forse fu per questo che quell'uomo ebbe pena di me, un altro paria scacciato dalla tribù di Yamato. 0 magari fu perché non aveva nessun altro cui tramandare il suo mestiere. Suo figlio non era più tornato dalla Manciuria. Ota-san lavorava all'Akaze, un ex albergo di lusso trasformato in centro di rimpatrio per i giapponesi tornati dalla Cina. All'inizio l'amministrazione protestò, non avevano i fondi necessari ad assumere un altro giardiniere. Ota-san mi pagò di tasca sua. Fu il mio insegnante e unico amico, e quando morì presi in considerazione l'idea di seguirlo. Ma, da codardo quale ero, non riuscii a dar seguito a quel pensiero. Mi limitai invece a proseguire la mia esistenza, a lavorare in silenzio la terra mentre l'Azake da centro di rimpatrio tornava a essere un albergo di lusso, e il Giappone da terra devastata diventava una superpotenza economica. Lavoravo ancora all'Akaze quando sentii parlare dei nostri primi casi di epidemia. Stavo potando le siepi in stile occidentale vicino al ristorante quando mi arrivarono le voci di diversi clienti che parlavano degli omicidi a Nagumo. Stando ai loro discorsi, un uomo aveva massacrato sua moglie, poi, come una specie di cane selvatico, aveva attaccato il cadavere. Fu la prima volta che sentii il nome "rabbia africana". Cercai di ignorare quella storia e andai avanti con il mio lavoro, ma il giorno dopo ci furono altri discorsi, altre voci sussurrate nel prato e accanto alla piscina. Quella di Nagumo era una notizia vecchia rispetto ai casi molti più gravi del Sumitomo Hospital di Osaka. E il giorno successivo si parlò di Nagoya, poi di Sensai, poi di Kyoto. Provai a ignorare tutte quelle conversazioni. Ero arrivato su Hokkaido per fuggire dal mondo, per passare il resto dei miei giorni nella vergogna e nell'ignominia. La voce che alla fine mi convinse sulla pericolosità della situazione fu quella del direttore dell'albergo, un uomo d'affari rigido e pragmatico con un modo di parlare molto formale. Dopo gli episodi di Hirokashi, chiese una riunione del personale con lo scopo di sfatare una volta per tutte queste folli dicerie sui morti che tornavano in vita. Io potei basarmi solo sulla sua voce, ma si può capire tutto su una persona valutando ciò che succede quando apre bocca. Il signor Sugawara scandì le sue parole con eccessiva accortezza, in particolare le consonanti, dure e taglienti. Si sforzava di dissimulare un difetto di pronuncia che, in teoria, aveva debellato, ma che si ripresentava solo nei casi di forte ansia. Avevo già colto quei meccanismi verbali di difesa da parte dell'apparentemente imperturbabile Sugawara-san, prima durante il terremoto del '95 e poi di nuovo nel '98, quando la Corea del Nord fece sfrecciare sulla nostra patria un "missile sperimentale" di lunga portata che poteva essere armato anche con cariche nucleari. Lo sforzo di Sugawara-san era stato quasi impercettibile in quelle due occasioni, mentre ora era più stridente delle sirene di allarme aereo della mia gioventù. E così, per la seconda volta nella mia vita, fuggii. Presi in considerazione l'idea di avvisare mio fratello, ma era passato tanto tempo e non sapevo come contattarlo, non sapevo neanche se era ancora vivo. Quello fu l'ultimo, e probabilmente il peggiore, dei miei atti disonorevoli, il fardello più pesante tra tutti quelli che mi porterò nella tomba. Perché fuggì? Aveva paura della morte? Certo che no! Semmai la desideravo! Morire, chiudere per sempre la mia misera esistenza, mi sembrava quasi troppo bello per essere vero… Ciò di cui ebbi paura, ancora una volta, fu la possibilità di diventare un peso per quelli intorno a me. Di rallentare qualcuno, di occupare uno spazio utile agli altri, di mettere altre vite in pericolo se qualcuno avesse provato a salvare un vecchio cieco che non meritava di essere salvato… e se quelle storie sui morti che tornavano in vita erano vere? E se fossi stato contagiato, se mi fossi dovuto risvegliare dalla morte per mettere in pericolo la vita dei miei compatrioti? No, non avrei permesso che fosse quello il destino di questo deplorevole hibakusha. Se dovevo andare incontro alla morte, lo avrei fatto nello stesso modo in cui avevo trascorso la vita, dimenticato, isolato e solo. Partii di notte e andai verso sud, facendo l'autostop sull'autostrada DOO di Hokkaido. Avevo con me solo una bottiglia d'acqua e il mio ikupasuy, una pala lunga a lama piatta simile all'alabarda degli shaolin, ma che per molti anni fu anche il mio bastone da passeggio. In quei giorni il traffico stradale era ancora molto intenso - il petrolio continuava ad affluire dal Golfo e dall'Indonesia - e molti camionisti e automobilisti furono abbastanza gentili da darmi uno "strappo". Con ognuno di loro, la conversazione riguardò la crisi: «Lo sa che è stata mobilitata la forza di difesa nazionale?»; «Il governo dovrà dichiarare lo stato di emergenza»; «Lo sa che c'è stato un caso di epidemia la scorsa notte proprio qui a Sapporo?». Nessuno sapeva cosa avrebbe portato l'indomani, quanto quella calamità si sarebbe estesa o quali sarebbero state le prossime vittime; eppure, con chiunque parlassi, per quanto fossero terrorizzate quelle persone, ogni volta chiudevano con: «Ma sono sicuro che le autorità ci diranno cosa fare». Un camionista mi assicurò: «Ce lo diranno presto, vedrà, basta solo aspettare con pazienza e non creare agitazioni». Fu l'ultima voce umana che sentii, il giorno successivo avrei abbandonato la civiltà per arrampicarmi sui monti Hiddaka. Conoscevo bene il parco nazionale. Ota-san mi ci aveva portato ogni anno a raccogliere sansai, le verdure selvatiche che attirano tanti botanici, escursionisti e cuochi raffinati di tutte le nostre isole. Come un uomo che si sveglia nel mezzo della notte e conosce l'esatta posizione di ogni oggetto nella sua stanza buia, io conoscevo ogni fiume e roccia, ogni albero e chiazza di muschio. Conoscevo anche ogni onsen che ribolliva in superficie, e così non mi mancò mai un bagno minerale caldo e purificante. Ogni giorno mi ripetevo, «Questo è il posto perfetto dove morire, presto mi capiterà un incidente, cadrò da qualche altura o forse mi ammalerò, prenderò un'infezione o mangerò una radice velenosa, o magari mi comporterò con onore e smetterò del tutto di mangiare». Eppure, ogni giorno, mi nutrivo e facevo il bagno, indossavo abiti caldi e facevo attenzione a dove mettevo i piedi. Per quanto agognassi la morte, continuai a prendere ogni tipo di precauzione per evitarla. Non avevo modo di sapere cosa stava succedendo nel resto del paese. Sentivo suoni lontani, elicotteri, aerei da combattimento, il costante stridore dei jet di linea. Forse mi sbagliavo, pensai, forse la crisi è già finita. Per quanto ne sapevo io, le "autorità" potevano anche aver vinto, e il pericolo sarebbe rapidamente sbiadito trasformandosi in un ricordo. Forse con la mia allarmata partenza avevo solo liberato un ambito posto di lavoro all'Akaze, e forse, un mattino, mi sarei svegliato per le voci adirate dei guardaparchi o per le risatine e i bisbigli di una scolaresca in gita. E un giorno il mio sonno fu davvero interrotto da un rumore, ma non erano alunni ridacchianti e, no, non era nemmeno uno di loro. Era un orso, uno dei tanti, grossi higuma bruni migrati in passato dalla penisola del Kamchatka, feroci e possenti come i loro cugini siberiani. Questo era enorme, lo avevo capito dalla profondità e la risonanza del suo respiro, e valutai che fosse a non più di quattro o cinque metri da me. Mi alzai lentamente, e senza paura. Accanto a me, per terra, c'era l'ikupasuy. Tra tutti gli oggetti in mio possesso era quello che più somigliava a un'arma, e immagino che se avessi deciso di usarlo come tale sarebbe stato un formidabile strumento di difesa. Ma non lo usò. Né volevo farlo. Questo animale era ben più che un semplice e affamato predatore trovatosi a passare di lì per caso. Era il mio destino, pensai. Quell'incontro poteva essere solo volontà dei kami. Chi sono i kami? Cosa sono. I kami sono gli spiriti che vivono in ogni singolo aspetto della nostra esistenza. Li preghiamo, li onoriamo, speriamo di compiacerli e di conquistarci il loro favore. Sono gli stessi spiriti che spingono le grandi imprese giapponesi a benedire il futuro sito delle loro industrie, gli stessi spiriti che spingevano i giapponesi della mia generazione a venerare l'imperatore come una divinità. I kami sono le fondamenta dello shintoismo, letteralmente 'la via degli dèi', e il culto della natura è uno dei più sacri e antichi princìpi di questa dottrina. Per questo pensai che, quel giorno, era in atto la loro volontà. Esiliandomi in quelle terre selvagge avevo inquinato la purezza della natura. Dopo aver disonorato me stesso, la mia famiglia e il mio paese, alla fine avevo fatto l'ultimo passo e disonorato anche gli dèi. E loro avevano inviato un assassino perché facesse quello che io non ero stato in grado di fare in tutto quel tempo, perché liberasse il mondo dal mio fetore. Ringraziai gli dèi per la loro misericordia. Piansi mentre mi preparavo a ricevere il colpo. Che non arrivò. L'orso smise di ansimare ed emise un verso stridulo, quasi il piagnucolio di un bambino. «Che ti prende?». Lo dissi davvero, feci davvero questa domanda a un carnivoro di trecento chilogrammi. «Avanti, uccidimi!». L'orso continuò a guaire come un cane impaurito, poi scappò via con la velocità di una preda che sa di essere cacciata. E fu allora che sentii il lamento. Ruotai su me stesso, cercai di concentrarmi sull'udito. Stabilendo dove si trovava la bocca, capii che era più alto di me. Sentii che trascinava un piede sul terreno morbido e umido, e l'aria gli sibilava da uno squarcio aperto nel torace. Sentii che protendeva le mani verso di me, poi gemette e frustò l'aria quando il suo colpo andò a vuoto. Ero riuscito a evitare quel goffo attacco e a raccogliere l'ikupasuy. Mirai alla fonte del lamento di quella creatura. Un colpo rapido, e lo schianto mi riverberò lungo le braccia. L'essere cadde all'indietro mentre io lanciavo un urlo di trionfo: «Diecimila Anni!». Mi risulta difficile descrivere le sensazioni che provai in quel momento. Nel cuore mi era esplosa la furia, un'ondata di forza e coraggio che cacciò via la mia vergogna come il sole caccia via la notte dal cielo. All'improvviso capii che gli dèi mi avevano favorito. L'orso non era venuto a uccidermi, l'avevano mandato perché mi avvisasse. In quel momento non ne compresi il motivo, ma seppi che dovevo sopravvivere fino al giorno in cui quel motivo mi si sarebbe rivelato. E fu questo che feci nei mesi successivi: sopravvissi. Divisi mentalmente la catena di Hiddaka in una serie di diverse centinaia di chi-tai. Ogni cintai conteneva un riparo naturale - un albero o una roccia alta e piatta - un posto dove potevo dormire tranquillo senza il pericolo di un attacco a sorpresa. Dormivo sempre di giorno, e viaggiavo, mangiavo o cacciavo solo di notte. Non sapevo se i mostri si affidavano alla vista come i normali esseri umani, ma non avevo intenzione di conceder loro il minimo vantaggio. Perdendo la vista avevo acquisito la capacità di muovermi in uno stato di continua vigilanza. I vedenti tendono a dare per scontato l'atto del camminare; come potrebbero altrimenti inciampare su una strada che possono chiaramente vedere? La colpa non è degli occhi, ma della mente, un pigro processo mentale aggravato da una vita di dipendenza dal nervo ottico. Per quelli come me, però, non è così. Ero già abituato a stare in guardia contro potenziali pericoli, a rimanere concentrato, a "guardare" dove mettevo i piedi, per così dire. La semplice aggiunta di un'ulteriore minaccia non era così grave. Ogni volta che camminavo, non facevo mai più di qualche centinaio di passi. Poi mi fermavo, ascoltavo e annusavo il vento, magari poggiavo anche l'orecchio al terreno. E questa cautela non mi tradì mai. Non mi colsero mai di sorpresa, mai impreparato. L'impossibilità dì vedere un eventuale nemico a diversi chilometri di distanza non fu mai causa di problemi? Il fatto che mi muovevo di notte avrebbe comunque ostacolato l'uso della vista, e le bestie lontane chilometri non erano un pericolo per me più di quanto lo fossi io per loro. Non c'era bisogno di stare in guardia finché non entravano in quello che potremmo chiamare il mio "raggio di sicurezza sensoriale", la massima portata di orecchie, naso, piedi e punte delle dita. Nelle giornate migliori, quando le condizioni erano quelle giuste e Haya-ji decideva di aiutarmi, quel raggio si estendeva fino a mezzo chilo» metro. Nelle giornate peggiori poteva calare fino a trenta passi, o al massimo cinquanta. Ma queste condizioni erano rare, si verificavano solo quando avevo davvero offeso i kami, anche se proprio non riesco a immaginare come. Anche i mostri mi davano una mano, erano sempre abbastanza gentili da avvertirmi prima di attaccare. Quell'ululato che segna il momento in cui hanno individuato la preda non solo mi avvisava della presenza di un nemico, ma mi comunicava anche la direzione, la distanza e l'esatta posizione. Sentivo quel lamento diffondersi tra campi e colline e capivo che, tempo mezz'ora, un morto vivente mi avrebbe fatto visita. In casi del genere mi fermavo, e poi mi preparavo pazientemente all'attacco. Mi liberavo dello zaino, stiracchiavo gambe e braccia, a volte mi limitavo a trovare un posto dove sedermi e meditare in silenzio. Sapevo sempre quando erano abbastanza vicini da potermi colpire. Mi prendevo sempre il tempo di fare un inchino e ringraziarli per avermi usato la gentilezza di avvertirmi. Provavo quasi pena per quelle lordure senza cervello, che venivano tutte verso di me, piano e sempre allo stesso modo, solo per finire il loro viaggio con il cranio spaccato o la testa tagliata. Li uccideva sempre al primo colpo? Sempre. [Mi mostra i gesti con un ikupasuy immaginario.] Affondi in avanti, nessun fendente. All'inizio miravo alla base del collo. In seguito, quando con l'esperienza acquisii maggiore abilità, imparai a colpire qui… [Mette la mano di taglio in corrispondenza dell'incavo tra fronte e naso.] Era un po' più difficile della normale decapitazione, con tutta quell'ossatura spessa e resistente, ma serviva a distruggere il cervello, laddove la decapitazione richiedeva sempre un secondo colpo alla testa ancora viva. E in caso di più nemici? Era più problematico? Sì, all'inizio sì. Quando le loro fila si ingrossarono, cominciai a trovarmi circondato sempre più spesso. Queste prime battaglie furono… "disordinate". Devo ammetterlo, lasciai che fossero le emozioni a guidarmi la mano. Ero il tifone, non il fulmine. In uno scontro a "Tokachi-dake", ne eliminai quarantuno in altrettanti minuti. Ci misi quindici giorni per ripulire i vestiti dai loro fluidi corporei. In seguito, quando cominciai a esercitare una maggiore creatività tattica, lasciai che gli dèi si unissero a me sul campo di battaglia. Guidavo i gruppi di mostri alla base di una roccia alta, da dove poi spaccavo i loro crani. A volte trovavo addirittura un masso che permetteva a quelle creature di arrampicarsi dietro di me, non tutte insieme, badi bene, ma una alla volta, così potevo respingerle verso le sporgenze rocciose sottostanti. Non mancavo mai di ringraziare lo spirito di ogni roccia, altura o cascata da dove le bestie finivano in strapiombi chilometrici. Anche se di rado mi concedevo questi aiuti. La scalata per recuperare i corpi era lunga e ardua. Andava a prendere i cadaveri? Per seppellirli. Non potevo lasciarli lì a sconsacrare il torrente. Non sarebbe stato… "dignitoso". E recuperò tutti i corpi? Fino all'ultimo. Quella volta, a Tokachi-dake, scavai per tre giorni. Separavo sempre le teste; il più delle volte mi limitavo a bruciarle, ma a Tokachidake le lanciai nel cratere vulcanico, dove la rabbia di Oyamatsumi potesse mondare la natura dal loro tanfo. Non capivo bene perché compissi questi atti. Mi sembrava semplicemente corretto separare dal corpo la fonte del suo male. La risposta a tutte le domande mi arrivò alla vigilia del secondo inverno in esilio. Quella sarebbe stata l'ultima notte che potevo passare tra gli alti rami di un albero. Con la neve, sarei tornato alla caverna dove avevo trascorso il precedente inverno. Avevo appena trovato una posizione comoda e aspettavo che il tepore dell'alba mi cullasse fino a farmi addormentare, quando sentii rumore di passi, troppo rapidi ed energici per essere quelli di una bestia. Hayaji aveva scelto di essermi amico quella notte. Mi portò l'odore di quello che poteva essere solo un umano. Mi ero ormai reso conto che i morti viventi erano sorprendentemente privi di odori. Sì, c'era quel sottile accenno di decomposizione, più forte se il corpo si era trasformato da parecchio, o se la carne masticata si era spinta oltre le budella raccogliendosi in un cumulo marcescente negli indumenti intimi. Nelle altre circostanze, però, i morti viventi emanavano quello che io definisco "puzzo inodore". Non producevano sudore, urina o feci nel senso convenzionale del termine. Non avevano nemmeno i batteri nello stomaco o in bocca che, negli umani, sono responsabili dell'alito cattivo. Ma niente di tutto questo si applicava al bipede che si stava rapidamente avvicinando alla mia postazione. Il suo respiro, il corpo, i vestiti, era chiaro che non si lavava da un bel po'. Era ancora buio, così non si accorse di me. Capii che il percorso che seguiva l'avrebbe portato direttamente sotto i rami del mio albero. Mi accovacciai lentamente, senza far rumore. Non sapevo se era ostile, pazzo o se era stato morso di recente. Non volevo correre rischi. [A questo punto, interviene anche Kondo.] KONDO: Mi fu addosso prima che me ne accorgessi. Mi fece volare la spada, persi l'equilibrio. TOMONAGA: Atterrai colpendolo tra le scapole, non tanto forte da arrecargli un danno permanente, ma abbastanza da mozzargli il fiato e bloccare il suo corpo esile e malnutrito. KONDO: Finii a pancia in giù, la faccia nel terreno, la lama di quella sua pala premuta forte sulla nuca. TOMONAGA: Gli dissi di restare fermo, e che l'avrei ucciso se si muoveva. KONDO: Provai a parlare, brevi rantoli tra un colpo di tosse e l'altro per fargli capire che non ero un nemico, non sapevo nemmeno che lui era lì, volevo solo andarmene per la mia strada. TOMONAGA: Gli chiesi dove era diretto. KONDO: Gli risposi a Nemuro, il maggiore porto di evacuazione su Hokkaido, dove forse c'era ancora un'ultima nave, un peschereccio o… qualsiasi cosa fosse rimasta per poter arrivare in Kamchatka. TOMONAGA: Non capii. Gli ordinai di spiegarsi meglio. KONDO: Gli raccontai tutto, la piaga, l'evacuazione, piansi quando gli dissi che il Giappone era stato completamente abbandonato, che il Giappone era nai. TOMONAGA: E all'improvviso seppi. Seppi perché gli dèi mi avevano tolto la vista, perché mi avevano mandato su Hokkaido a imparare come prendermi cura della terra, e perché avevano inviato quell'orso ad avvisarmi. KONDO: Cominciò a ridere e lasciò che mi alzassi, mi aiutò anche a spazzolarmi il terriccio dai vestiti. TOMONAGA: Gli spiegai che il Giappone non era stato abbandonato, non da quelli che gli dèi avevano scelto come giardinieri del nostro paese. KONDO: Sulle prime non capii… TOMONAGA: E così gli spiegai che, come ogni giardino, il Giappone non poteva essere lasciato ad avvizzirsi e morire. Ce ne saremmo presi cura noi, l'avremmo preservato, avremmo sterminato il flagello ambulante che lo infestava e profanava, e ne avremmo ripristinato la bellezza e la purezza per il ritorno dei suoi figli. KONDO: Pensai che fosse pazzo, e glielo dissi senza mezza termini. Noi due contro milioni di siafu? TOMONAGA: Gli restituii la spada; il peso e il bilanciamento dell'arma erano familiari alla mia mano. Gli dissi che noi potevamo anche affrontare cinquanta milioni di mostri, ma quei mostri avrebbero affrontato gli dèi. * CIENFUEGOS, CUBA [Seryosha Garcia Alvarez mi suggerisce di incontrarci nel suo ufficio. «C'è una vista mozzafiato», promette. «Non resterà deluso». Situato all'angolo del sessantanovesimo piano dell'edifico della Malpica prestiti e risparmi, il secondo palazzo più alto di Cuba dopo le torri José Marti all'Avana, l'ufficio del senor Alvarez si affaccia sia sulla scintillante metropoli che sul porto brulicante. È "l'ora magica" per i palazzi a rifornimento autonomo come il Malpica, il momento del giorno in cui le finestre fotovoltaiche catturano la luce del sole al tramonto con la loro sfumatura magenta quasi impercettibile. Il senor Alvarez aveva ragione. Non sono deluso.] Cuba ha vinto la guerra degli zombi; magari questa non è la più umile delle affermazioni, visto cos'è successo a tanti altri paesi, ma guardi dov'eravamo trent'anni fa e dove siamo adesso. Prima della guerra vivevamo in una condizione di semi-isolamento, peggio che al culmine della guerra fredda. Almeno ai tempi di mio padre potevi contare sull'appoggio economico dell'Unione Sovietica e dei suoi pupazzi del ComEcon, per quel che valeva. Dalla caduta del blocco comunista, però, la nostra diventò un'esistenza di privazione costante. Cibo razionato, carburante razionato… il paragone più azzeccato che mi viene in mente è con la Gran Bretagna dei bombardamenti aerei; anche noi, come quell'isola assediata, vivevamo sotto la nuvola scura di un nemico onnipresente. L'embargo degli Stati Uniti, sebbene non più serrato come durante la guerra fredda, mirava comunque a sopprimere la nostra economia punendo qualsiasi nazione che provava a stabilire con noi un rapporto di scambio libero e aperto. Tra tutti i successi che ottenne la strategia americana, il suo trionfo più eclatante fu che Fidel poté usare la scusa dell'oppressore per restare al potere. «Guardate quanto è dura la vostra vita», ci diceva. «È colpa dell'embargo, è colpa degli yankee, e senza di me starebbero imperversando sulle nostre spiagge in questo stesso momento!». Era un genio, il figlio prediletto di Machiavelli. Sapeva che non l'avremmo mai deposto finché il nemico era alle porte. E così sopportammo le difficoltà e l'oppressione, le lunghe code e le voci zittite. Era questa la Cuba dove ero cresciuto, e non avrei mai potuto immaginarla diversa. Poi i morti cominciarono a risorgere. I casi furono pochi e subito contenuti, per lo più profughi cinesi e una manciata di affaristi europei. L'approdo dagli Stati Uniti era ancora in gran misura proibito, così ci fu risparmiato il colpo iniziale della prima ondata di migrazione di massa. La natura repressiva della nostra società-fortezza permise al governo di muovere i passi necessari per impedire il diffondersi dell'infezione. Tutti i viaggi interni vennero sospesi, e furono mobilitati sia l'esercito regolare che le milizie territoriali. Poiché Cuba aveva una percentuale di dottori pro capite molto alta, il nostro leader conobbe l'esatta natura dell'infezione già poche settimane dopo i rapporti sul primo focolaio. Al tempo del Grande panico, quando tutto il mondo aprì finalmente gli occhi sull'incubo che lo stava invadendo, Cuba era già pronta alla guerra. La conformazione geografica del nostro paese ci risparmiò i pericoli di grandi sciami via terra. Gli invasori venivano dal mare, più specificamente da una flotta di carrette del mare. Non solo portarono il contagio, come abbiamo visto succedere in tutto il mondo, ma tra loro c'erano anche i moderni conquistadores che volevano governare la loro nuova patria. Guardi quello che successe in Islanda, un paradiso prebellico, così sicura e remota che non sentiva neppure il bisogno di avere un esercito permanente. Cosa avrebbero potuto fare in Islanda dopo la ritirata dell'esercito americano? Come potevano fermare il torrente di profughi dall'Europa e dall'ovest della Russia? Non è difficile capire come quell'idilliaco paradiso glaciale si sia trasformato in un calderone di sangue ghiacciato, e perché sia ancora oggi la zona bianca più infestata del pianeta! Noi avremmo potuto fare facilmente la stessa fine, se non fosse stato per i nostri fratelli delle isole Sopravento meridionali e settentrionali. Quegli uomini e quelle donne, da Aguilla a Trinidad, possono con orgoglio schierarsi tra i maggiori eroi della guerra. Prima sradicarono diversi focolai dal loro arcipelago, poi, con appena il tempo per tirare un collettivo sospiro di sollievo, respinsero non solo gli zombi che venivano dal mare ma anche un flusso infinito di invasori umani. Versarono il sangue del nemico, così non dovemmo farlo noi. Costrinsero i nostri aspiranti latifundistas a rivedere i loro piani di conquista, a capire che se una manciata di civili con armi leggere e qualche machete poteva difendere così tenacemente la sua patria, non sarebbe stato certo più facile approdare sulle sponde di un paese il cui arsenale andava da carri armati a siluri teleguidati. Ovviamente gli abitanti delle Piccole Antille non combatterono per difendere gli interessi di Cuba, ma i loro sacrifici ci concessero il lusso di imporre le nostre condizioni. Chiunque cercava rifugio veniva accolto con la formula tanto comune tra i genitori norteamericano: «Finché sei sotto il mio tetto, obbedisci alle mie regole». Non tutti i profughi erano yankee; avemmo la nostra parte di rifugiati dall'America Latina continentale, dall'Africa, dall'ovest europeo, soprattutto la Spagna - molti spagnoli e canadesi avevano già visitato Cuba in vacanza o per affari. Io stesso ne avevo conosciuti alcuni prima della guerra, belle persone, educate, così diverse dai tedeschi dell'Est della mia gioventù che lanciavano le caramelle in aria e ridevano mentre noi bambini correvamo a prenderle come ratti. Gran parte delle nostre carrette del mare, però, veniva dagli Stati Uniti. Ne arrivavano ogni giorno, grandi navi o imbarcazioni private, persino zattere caserecce che accoglievamo con un sorriso ironico. Un sacco di persone, cinque milioni in totale, pari quasi alla metà della nostra popolazione indigena; insieme a quelle di ogni altra nazionalità, venivano messe sotto la giurisdizione del programma governativo di "quarantena e reinserimento". Non arriverei a definire i centri di reinserimento come campi di prigionia. Non erano niente rispetto alle condizioni subite dai nostri dissidenti politici, dagli scrittori e gli insegnati… Avevo un "amico" che fu accusato di essere omosessuale. Le sue storie sulla prigionia non sono paragonabili nemmeno al più duro dei centri di reinserimento. Tuttavia, non ci si viveva certo bene. Queste persone, non conta quale fosse in passato la loro occupazione o la classe sociale, venivano usate per il lavoro nei campi, dalle dodici alle quattordici ore al giorno, a coltivare verdure in quelle che un tempo erano le nostre piantagioni di zucchero statali. Almeno il clima era dalla loro parte. La temperatura si era abbassata, i cieli erano più scuri. Madre natura fu gentile con loro. Ma le guardie no. «Ringrazia di essere vivo», urlavano dopo ogni schiaffo o calcio. «Continua a lamentarti e ti daremo in pasto agli zombi!». In ogni campo girava una storia sulle terribili "fosse di zombi", le buche nelle quali venivano gettati i "piantagrane". Il DGI [Dirección General de Inteligencia, il direttorato dei servizi segreti cubani] aveva persino infiltrato dei prigionieri tra la popolazione perché raccontassero di come avevano personalmente visto gli uomini che venivano calati a testa in giù in quelle ribollenti pozze di mostri. Era solo per tenere la gente in riga, vede, non era vero… anche se… giravano delle storie sui "bianchi di Miami". Quasi tutti i cubani americani erano accolti a braccia aperte. Io stesso avevo diversi parenti che vivevano a Daytona e riuscirono a malapena a salvarsi. Le lacrime di tutte i ricongiungimenti di quei primi, frenetici giorni avrebbero potuto riempire il mar dei Caraibi. Ma la prima ondata di ritorno di chi era emigrato dopo la rivoluzione - quell'élite che si era arricchita col vecchio regime e aveva passato il resto della propria esistenza cercando di abbattere tutto ciò che noi avevamo costruito a così caro prezzo -, be', per quanto riguarda quegli aristos… non sto dicendo che ci sono prove di come i loro culi grassi, reazionari e imbottiti di Bacardi blanka vennero dati in pasto ai mostri… Ma se è successo… allora mi auguro che stiano baciando le palle di Batista all'inferno. [Su questa frase, le sue labbra si piegano in un rapido sorriso di soddisfazione.] Ovviamente, non potevamo certo applicare questa punizione con la vostra gente. Le dicerie e le minacce erano una cosa, ma la pratica… abusa troppo di un popolo, un popolo qualsiasi, e rischierai la rivolta. Cinque milioni di yankee che si levano insieme in un'aperta rivoluzione? Impensabile. Servivano già troppi soldati per custodire i centri di reinserimento, e questo fu il primo successo dell'invasione di Cuba da parte degli yankee. Semplicemente non avevamo la manodopera necessaria a sorvegliare cinque milioni di detenuti e quasi quattromila chilometri di linea costiera. Non potevamo combattere una guerra su due fronti. E così fu presa le decisione di sciogliere i centri e permettere al dieci per cento dei detenuti yankee di lavorare all'esterno secondo uno speciale programma di libertà condizionale. Questi detenuti avrebbero fatto i lavori che i cubani non volevano più - manovali, lavapiatti, spazzini - e, sebbene le loro paghe fossero prossime allo zero, un sistema a punti basato sulle ore di lavoro gli avrebbe permesso di comprare la libertà di altri detenuti. Fu un'idea geniale - era venuta a un cubano vissuto in Florida - e i campi si svuotarono in sei mesi. All'inizio il governo provò a tenere traccia di quegli individui, ma il compito si rivelò presto impossibile. In meno di un anno, tutti i nortecubanos riuscirono a integrarsi, insinuandosi a ogni livello della nostra società. Ufficialmente i campi erano stati creati per evitare il diffondersi dell'"infezione", ma in realtà non si trattava del contagio portato dai morti. All'inizio, quando eravamo sotto assedio, questa infezione era invisibile. Era ancora rinchiusa, ancora sussurrata. Col passare degli anni, quello che accadde non fu tanto una rivoluzione quanto un'evoluzione, una riforma economica in un posto, la legalizzazione di un giornale privato in un altro, e così via. La gente cominciò a pensare con più coraggio, a parlare con più coraggio. Lentamente, senza clamore, i semi cominciarono a mettere radici. Sono sicuro che Fidel avrebbe goduto nell'abbattere il suo pugno di ferro e schiacciare i germogli della nostra libertà. E forse ci sarebbe riuscito, se gli eventi planetari non avessero preso una rotta a noi favorevole. Quando i governi del mondo decisero di passare all'attacco, tutto cambiò per sempre. All'improvviso diventammo "l'Arsenale della Vittoria". Eravamo il granaio, il centro di manifattura, il campo di addestramento e il trampolino di lancio. Diventammo il fulcro dell'aviazione per Nord e Sud America, il grande bacino di carenaggio per diecimila navi. Avevamo i soldi, un sacco di soldi, soldi che dal giorno alla notte crearono un ceto medio, una rigogliosa economia capitalista che aveva bisogno delle abilità raffinate e le esperienze pratiche dei nortecubanos. Con questi ultimi instaurammo un legame che non credo potrà più essere infranto. Noi li aiutammo a rivendicare la loro patria, e loro ci aiutarono a rivendicare la nostra. Ci mostrarono il significato della democrazia… della libertà, non solo in termini vaghi e astratti, ma a un livello assai concreto e individuale. La libertà non è solo una cosa che hai per il gusto di averla, devi prima volere qualcos'altro e poi potrai davvero volere la libertà di batteri per quel qualcosa. Fu questa la lezione che apprendemmo dai nortecubanos. Nutrivano sogni grandiosi, ed erano disposti a mettere in gioco le proprie vite pur di farli diventare realtà. Perché altrimenti El Jefe avrebbe dovuto temerli così tanto? Non mi sorprende che Fidel capì che la marea della libertà stava per spazzarlo via. Mi sorprende il modo in cui riuscì a cavalcare l'onda. [Ride, indicando una foto sulla parete in cui un vecchio Castro tiene un discorso a Parque Central.] Ma si rende conto dei cojones che tirò fuori quel figlio di troia? Non solo abbracciò la nuova democrazia del paese, ma se ne prese addirittura il merito! Un genio. Arrivò addirittura a presiedere personalmente alle prime libere elezioni cubane, e il suo ultimo atto fu votare la propria estromissione dal potere. Per questo il suo lascito al paese è una statua e non una chiazza di sangue su un muro. Ovviamente la nostra nuova superpotenza latina è tutt'altro che idilliaca. Abbiamo centinaia di partiti politici, e più gruppi di interesse che granelli di sabbia sulle spiagge. Ci sono scioperi, rivolte, proteste, ogni giorno, si direbbe. Uno lo capisce perché il Che se la squagliò subito dopo la rivoluzione. È assai più facile far saltare i treni che assicurarsi che viaggino in orario. Com'è che diceva il signor Churchill? «La democrazia è la peggior forma di governo, eccezion fatta per tutte quelle altre…». [Ride] * MONUMENTO A MEMORIA DELLA PATRIA, LA CITTÀ PROIBITA, BEIJING, CINA [Sospetto che l'ammiraglio Xu Zicai abbia scelto proprio questo posto per la remota possibilità della presenza di un fotografo. Sebbene nessuno dopo la guerra abbia anche solo lontanamente messo in dubbio il suo patriottismo o quello del suo equipaggio, non vuole correre rischi agli occhi di "lettori stranieri". Inizialmente sulla difensiva, accetta questa intervista solo a condizione che ascolti con obiettività la "sua" versione della storia, una richiesta alla quale resta attaccato anche quando gli spiego che non ci sono altre versioni.] [Nota: Per maggiore chiarezza, le designazioni navali cinesi sono state sostituite con quelle occidentali.] Non eravamo traditori - lo voglio dire prima di qualsiasi altra cosa. Amavamo il nostro paese e il nostro popolo, e anche se non amavamo chi li regnava, eravamo assolutamente leali alle nostre autorità. Non avremmo mai immaginato di fare ciò che facemmo se la situazione non fosse diventata così drastica. Quando il capitano Chen formulò a voce la proposta, eravamo già sull'orlo della crisi. Erano in ogni città, in ogni villaggio. Nei nove milioni e mezzo di chilometri quadrati su cui si estende il nostro paese, non era possibile trovare un centimetro di pace. L'esercito, una mandria di bastardi arroganti, continuava a ripetere che il problema era sotto controllo, ogni giorno era quello della svolta e prima delle prossime nevicate la pace sarebbe tornata in tutto il paese. Tipica mentalità militare: troppo aggressiva, troppo sicura. Prendi un gruppo di uomini, o di donne, dagli dei vestiti tutti uguali, qualche ora di addestramento, qualcosa che passi per un'arma e otterrai un esercito, non il migliore, ma comunque un esercito. Questo non può succedere con la marina, con nessuna marina. Una nave, per quanto rudimentale, richiede un considerevole quantitativo di energie e materiali. L'esercito può rimpiazzare la sua carne da cannone in poche ore; noi potremmo metterci degli anni. Questo tende a renderci più pragmatici dei nostri compatrioti in verde. Siamo abituati a guardare ogni situazione con un po' più di… non voglio dire cautela, ma forse con più conservatorismo strategico. Ritirati, consolida una posizione, amministra le tue risorse. Era la stessa filosofia alla base del Piano Redeker, ma ovviamente l'esercito non volle neanche sentirne parlare. Rifiutarono il Redeker? Senza dargli la minima considerazione, senza alcuna incertezza. Come poteva mai perdere l'esercito? Con le immense riserve di armamenti convenzionali, con il "pozzo infinito" di manodopera… "pozzo infinito", imperdonabile. Sa perché avemmo una tale esplosione demografica negli anni Cinquanta? Perché Mao pensava che fosse l'unico modo per vincere una guerra nucleare. È verità, non propaganda. Era idea comune che quando le polveri atomiche si fossero depositate, le poche migliaia di superstiti americani o sovietici sarebbero state sopraffatte dai milioni di cinesi. Numeri, ecco qual era la filosofia della generazione dei miei nonni, e fu anche la strategia che l'esercito adottò prontamente agli inizi dell'epidemia, quando le nostre esperte truppe di professionisti della guerra furono divorate. Quei generali… Vecchi criminali deformi e malati che, al sicuro nei loro bunker, mandavano in guerra ondate su ondate di adolescenti coscritti. Si fermarono mai a pensare che ogni soldato morto era ormai diventato uno zombi vivo? Si resero mai conto che, invece di annegare il nemico nel nostro pozzo infinito, eravamo noi ad annegare, ad annaspare senza fiato quando la nazione più popolosa della terra si ritrovò, per la prima volta nella storia, a correre il rischio letale di essere in inferiorità numerica? Fu questo a spingere il capitano Chen oltre il limite. Sapeva cosa sarebbe successo se la guerra continuava a seguire il suo corso, sapeva quali sarebbero state le nostre possibilità di sopravvivenza. Se avesse creduto che c'era anche solo la minima speranza, avrebbe preso un fucile e si sarebbe lanciato lui per primo contro i morti viventi. Ma era convinto che presto non ci sarebbe stato più un popolo cinese, e che forse, prima o poi, sarebbe sparito anche ogni altro popolo. Fu per questo che rese note le proprie intenzioni ai suoi ufficiali anziani, e ci disse che forse eravamo i soli che potevano preservare qualcosa della nostra civiltà. E lei accettò la sua proposta? All'inizio non la presi neppure in considerazione. Fuggire con la nostra imbarcazione, il nostro sottomarino nucleare? Non si trattava solo di disertare, di filarsela nel mezzo di una guerra per salvare le nostre patetiche vite. Si trattava di rubare uno dei più preziosi strumenti della madrepatria. V Ammiraglio Zheng He era uno dei nostri tre sottomarini balistici, la versione più recente di quello che l'Occidente chiamava Type 94. Era il prodotto di quattro fattori: assistenza russa, mercato nero della tecnologia, frutti dello spionaggio anti-americano e, non dimentichiamo, il culmine di quasi cinquemila anni di storia cinese. Era la macchina più costosa, progredita e potente che la nostra nazione avesse mai costruito. Rubarla, come se fosse una scialuppa di salvataggio della nave Cina ormai affondata, era inconcepibile. Fu solo il carisma del capitano Chen, il suo profondo, fanatico patriottismo a convincermi che non c'erano alternative. Quanto durarono i preparativi? Tre mesi. Sembrava di essere all'inferno. Qingdao, il nostro porto, era in continuo stato di assedio. Erano necessarie sempre più unità dell'esercito per mantenere l'ordine, e ognuna era un po' peggio addestrata, un po' peggio equipaggiata e un po' più giovane, o vecchia, della precedente. Alcuni capitani di nave dovettero donare i membri dell'equipaggio "spendibili" per rafforzare le difese della base. Il nostro perimetro era sotto attacco quasi ogni giorno. E in tutto questo dovevamo preparare e rifornire il sottomarino. Secondo la tabella di marcia si trattava solo di un normale pattugliamento; dovemmo imbarcare clandestinamente sia le provviste di emergenza sia i nostri familiari. I familiari? Oh, sì, era la pietra angolare del piano. Il capitano Chen sapeva che l'equipaggio non avrebbe lasciato il porto se le nostre famiglie non fossero venute con noi. E come ci riusciste? A trovare i parenti o a farli salire a bordo? Entrambe le cose. Trovarli fu difficile. Molte delle nostre famiglie erano sparse in giro per il paese. Facemmo del nostro meglio per comunicare con loro, per riattivare una linea telefonica o far arrivare il messaggio tramite le unità dell'esercito in viaggio. E il messaggio era sempre lo stesso: presto saremmo usciti di nuovo per il giro di pattuglia, e alla cerimonia di imbarco era richiesta la loro presenza. In alcuni casi cercammo di far sembrare il tutto ancor più urgente, come se qualcuno dei nostri stesse morendo e avesse bisogno dei familiari. Era la cosa migliore che potessimo fare. Nessuno aveva il permesso di andare dai parenti: troppo rischioso. Non avevamo equipaggi multipli come voi sui vostri torpedinieri. Anche l'ultimo dei marinai semplici ci era indispensabile. Provavo pena per i miei commilitoni, per l'agonia della loro attesa. Io ero fortunato, perché mia moglie e le mie figlie… Figlie? Pensavo… Che ci fosse permesso averne solo uno? Quella legge fu modificata prima della guerra, una soluzione pratica allo squilibrio di una nazione fatta di famiglie con un solo figlio. Io avevo due gemelle. Ed ero fortunato. Mia moglie e le mie figlie erano già alla base quando cominciarono i problemi. E il capitano? Non aveva famiglia? Sua moglie l'aveva lasciato all'inizio degli anni Ottanta. Uno scandalo devastante, soprattutto a quei tempi. Ancora non mi capacito di come il capitano sia riuscito a portare avanti la sua carriera e a crescere suo figlio. Aveva un figlio? Venne con voi? [Xu evade la domanda.] Per molti la parte peggiore fu l'attesa, la consapevolezza che, se anche i familiari riuscivano ad arrivare fino a Qingdao, c'erano buone probabilità che noi partissimo prima. Immagini il senso di colpa. Chiedi ai tuoi familiari di venire con te, magari di abbandonare la relativa sicurezza di un nascondiglio, e alla fine loro si ritrovano abbandonati al molo. Furono molti quelli che risposero alla vostra chiamata? Più di quanti ce ne aspettassimo. Li facemmo salire a bordo di notte, con addosso le nostre uniformi. Alcuni - i bambini e gli anziani - li trasportammo nelle casse per le provviste. Le vostre famiglie sapevano cosa stava succedendo, cosa avevate intenzione di fare? Non credo. Ogni membro del nostro equipaggio aveva l'ordine tassativo di rimanere in silenzio. Se il ministero della Sicurezza di Stato avesse subodorato quel piano, i morti viventi sarebbero diventati l'ultima delle nostre paure. La segretezza ci costrinse anche a partire secondo il normale programma di pattugliamento. Il capitano Chen voleva aspettare i ritardatari, parenti che forse sarebbero arrivati tra qualche giorno, tra qualche ora! Sapeva, tuttavia, che così facendo avrebbe messo a repentaglio tutto il piano e, seppur con riluttanza, diede l'ordine di partire. Cercò di celare i propri sentimenti e credo che ci riuscì, con quasi tutto l'equipaggio. Io però quei sentimenti potevo leggerli nei suoi occhi, riflessi insieme agli incendi di Qingdao che ci stavamo lasciando alle spalle. Dove eravate diretti? Per prima cosa al nostro settore di pattugliamento, così all'inizio sarebbe sembrato tutto normale. Da lì in poi, nessuno sapeva niente. Una nuova patria, almeno per il momento, era da escludere. La piaga aveva ormai raggiunto ogni angolo del pianeta. Nessun paese neutrale, non importa quanto lontano, poteva garantirci la sicurezza. E perché non siete passati dalla nostra parte, dalla parte dell'America o di un altro paese occidentale? [Mi lancia un'occhiata fredda e dura.] Lei l'avrebbe fatto? Lo Zheng portava sedici missili balistici JL-2, undici dei quali montavano quattro testate a rientro multiplo, con una potenza di novanta chilotoni. Questo lo rendeva paragonabile alle nazioni più potenti, eravamo in grado di devastare città intere semplicemente girando una chiave. Lei avrebbe consegnato questo potere a un altro paese, l'unico paese che avesse mai usato armi nucleari perché spinto dalla rabbia? Glielo ripeto, e per l'ultima volta, non eravamo traditori. Per quanto folli e criminali fossero i nostri capi, eravamo ancora marinai cinesi. Quindi eravate soli. Assolutamente. Nessuna patria, nessun amico, nessun porto nemmeno nella più dura delle tempeste. L' Ammiraglio Zheng He era il nostro universo: cielo, terra, sole e luna. Dev'essere stata davvero dura. I primi mesi passarono come se fossimo in un regolare turno di pattugliamento. I torpedinieri sono progettati per nascondersi, ed è questo che facemmo. In profondità, e in silenzio. Non sapevamo se i sottomarini del nostro stesso paese ci davano o meno la caccia. Con ogni probabilità il governo aveva altro a cui pensare. In ogni caso continuavamo a eseguire le manovre di battaglia, e ai civili venne insegnata l'arte di controllare i rumori. Il capo dell'equipaggio improvvisò persino un rivestimento di isolanti acustici nella sala mensa, che così diventò aula scolastica e zona di gioco per i bambini. I bambini, soprattutto i più piccoli, non avevano idea di quello che stava succedendo. Molto di loro avevano viaggiato coi genitori attraverso zone infestate, alcuni riuscendo a malapena a restare vivi. Sapevano solo che i mostri non c'erano più, confinati nei loro sporadici incubi. Adesso erano al sicuro, e contava solo questo. Immagino che lo pensassimo tutti, in quei primi mesi. Eravamo vivi, stavamo insieme, eravamo salvi. Visto quello che succedeva nel resto del pianeta, che altro potevamo chiedere? Avevate modo di seguire l'evolversi della crisi? Non da subito. Il nostro obiettivo era la furtività, dovevamo evitare sia le rotte delle navi mercantili sia i settori di pattugliamento dei sottomarini… i nostri e i vostri. Però ne discutevamo. Quanto si era diffusa la piaga? Quali paesi avevano subito le conseguenze peggiori? Qualcuno aveva deciso di ricorrere al nucleare? In quel caso sarebbe stata la fine per tutti. In un pianeta invaso dalle radiazioni, forse solo i morti ambulanti sarebbero rimasti in "vita". Non sapevamo che effetto avrebbero avuto sui cervelli degli zombi le radiazioni ad alto dosaggio. Ne sarebbero morti, con la materia grigia crivellata da tumori multipli in espansione? A un normale cervello umano sarebbe successo questo, ma visto che i morti viventi contraddicevano ogni altra legge di natura, perché in questo caso avrebbero dovuto fare eccezione? Certe notti, nella sala degli ufficiali, parlando a bassa voce e sorseggiando il tè, evocavamo immagini di zombi veloci come ghepardi, agili come scimmie, zombi col cervello mutato che cresceva, pulsava e si espandeva oltre i confini del cranio. Il tenente comandante Song, l'ufficiale addetto al reattore, aveva portato con sé gli acquerelli e aveva dipinto la scena di una città in macerie. Provò a farci credere che non era nessuna città in particolare, ma tutti riconoscemmo i resti contorti del paesaggio di Pudong. Song era cresciuto a Shangai. L'orizzonte frastagliato riluceva di un cupo magenta contro il buio cielo di un inverno nucleare. Una pioggia di ceneri punteggiava le isole di macerie che sorgevano tra laghi di vetro fuso. E al centro di questo fondale apocalittico si snodava un fiume, un serpente verdastro che scorreva fino a una testa fatta di migliaia di corpi allacciati: pelle crepata, cervello esposto, carne penzolante da braccia ossute che spuntavano dalle bocche spalancate di volti dagli occhi rosso brace. Non so quando il comandante Song avesse iniziato questo suo lavoro, so solo che lo svelò in segreto ad alcuni di noi dopo il terzo mese in mare. Non aveva nessuna intenzione di mostrarlo al capitano Chen. Sapeva bene che non era saggio. Ma qualcuno dovette parlare, e subito il Vecchio mise fine a quel dipinto. Song ricevette l'ordine di sostituirlo con un'opera più allegra, un tramonto estivo sul lago Dian. E da lì in poi, il tenente comandante realizzò diversi altri affreschi "positivi" su tutte le superfici libere della paratia. Il capitano Chen ci impose anche di smetterla con le speculazioni e le chiacchiere durante i turni di riposo. "Detrimento al morale dell'equipaggio". Credo che furono queste cose, però, a spingerlo a ristabilire una sembianza di contatto col mondo esterno. Nel senso di una comunicazione attiva o di un ascolto passivo? La seconda. Il capitano sapeva che il dipinto di Song e le nostre discussioni apocalittiche erano il risultato di un lungo isolamento. L'unico modo per reprimere qualsiasi "pensiero pericoloso" era rimpiazzare le speculazioni con la concretezza dei fatti. Eravamo in isolamento completo quasi da cento giorni e cento notti. Dovevamo sapere cosa stava succedendo, anche se la realtà poteva rivelarsi cupa e disperata come il dipinto di Song. Per tutto quel tempo, l'ufficiale addetto al sonar e la sua squadra erano stati gli unici a bordo ad avere un minimo di consapevolezza del mondo al di là del nostro scafo. Questi uomini ascoltavano il mare: le correnti, gli elementi "biologici" come pesci e balene, e il lontano vorticare di altre eliche. Come ho già detto, la nostra rotta ci aveva portato nei più remoti recessi degli oceani planetari. Avevamo volutamente scelto zone dove di solito non si spingeva nessuna nave. In quei mesi, tuttavia, la squadra di Liu aveva collezionato un numero sempre crescente di contatti casuali. Migliaia di navi affollavano ormai la superficie, molte delle quali avevano designazioni che discordavano col nostro archivio computerizzato. Il capitano ordinò di portarci ad altezza periscopio. L'albero ESM, il nostro strumento per il monitoraggio elettronico, fu inondato da centinaia di segnali, e l'albero radio subì un simile diluvio. Alla fine, sia il periscopio da ricognizione che quello di attacco emersero in superficie. Non è come si vede nei film, un uomo che tira giù il visore telescopico e ci guarda attraverso. I nostri visori non entravano nello scafo. In ognuno c'era una telecamera che trasmetteva il segnale ai monitor presenti in tutto il sottomarino. Non credemmo ai nostri occhi. Era come se l'umanità intera si fosse riversata in mare, a bordo di qualsiasi tipo di imbarcazione. Individuammo petroliere, fregate, navi da crociera. Vedemmo rimorchiatori con il carico al traino, aliscafi, chiatte, draghe, e tutto in appena un'ora. Nelle settimane seguenti, incontrammo anche decine di vascelli militari, ognuno dei quali avrebbe potuto a sua volta individuarci, ma nessuno pareva interessato alla nostra presenza. Conosce la nave americana Saratoga? La vedemmo, rimorchiata attraverso l'Atlantico meridionale, col ponte trasformato in una tendopoli. Poi vedemmo una nave, doveva essere la Victory, la nave di sua maestà la regina, che solcava le onde con una foresta di vele improvvisate. Individuammo addirittura l'Aurora, il pesante incrociatore della prima guerra mondiale che con il suo ammutinamento aveva scoccato la scintilla per la rivoluzione russa. Non so come lo fecero uscire da San Pietroburgo o dove trovarono tutto il carbone necessario a tenere in funzione le caldaie. C'erano molti scafi malconci che avrebbero dovuto essere smantellati da anni: barchette, barche e traghetti che avevano fatto servizio su placidi laghi o fiumi dell'entroterra, imbarcazioni costiere che non avrebbero mai dovuto lasciare i porti per i quali le avevano progettate. Vedemmo un bacino di carenaggio galleggiante grande come un grattacielo messo in orizzontale, il ponte coperto di impalcature edili che fungevano da alloggi improvvisati. Andava alla deriva, senza una meta, senza nessun rimorchiatore o vascello di appoggio in vista. Non so come quelle persone riuscirono a sopravvivere, non so nemmeno se ci riuscirono. Le navi alla deriva erano molte, con i serbatoi asciutti, incapaci di generare in altri modi la loro forza motrice. Vedemmo anche tante piccole imbarcazioni private, panfili e cabinati legati insieme per formare enormi zattere che cavalcavano le correnti. Ma c'erano anche molte zattere vere e proprie, fatte con tronchi o pneumatici. Ci imbattemmo persino in una baraccopoli marittima, costruita su centinaia di buste della spazzatura piene di palline di polistirolo. Tornò in mente a tutti noi la marina "ping-pong", la flotta di profughi che durante la rivoluzione culturale provò a raggiungere Hong Kong a bordo di sacchi pieni, appunto, di palline da ping-pong. Provammo pena per tutte quelle persone, pena per il loro destino disperato. Erano perdute in mezzo all'oceano, in balìa della fame, della sete, delle insolazioni o dell'oceano stesso… Il comandante Song disse che quello era il peggior momento di "regressione" nella storia umana. «Siamo venuti dal mare», disse, «e ora ci stiamo tornando di corsa». E "di corsa" era la definizione giusta. Era chiaro che quella gente non si era neanche fermata a chiedersi cosa fare una volta raggiunta la "salvezza" delle onde. Si erano tutti limitati a immaginare che sarebbe stato di sicuro meglio che rimanere sulla terraferma ed essere fatti a pezzi. In preda al panico, probabilmente non si rendevano conto che stavano solo rimandando una fine inevitabile. Provaste mai ad aiutarli? Magari dando cibo o acqua, o trainando qualche imbarcazione… Per portarla dove? Se anche avessimo avuto idea di quali porti potevano essere sicuri, il capitano non era disposto a correre il rischio di essere scoperto. Non sapevamo chi aveva una radio, né chi poteva captare i segnali. Non avevamo ancora appurato se il nostro paese ci dava o meno la caccia. E c'era anche un altro e più immediato pericolo: la minaccia dei non morti. Vedemmo un sacco di navi infestate, su alcune l'equipaggiamento ancora combatteva, su altre non restavano che i morti. Una volta, dalle parti di Dakar, in Senegal, incrociammo una lussuosa nave di linea da quarantacinque tonnellate chiamata Nordic Empress, l'imperatrice nordica. Le nostre strumentazioni ottiche erano abbastanza potenti da permetterci di vedere ogni macchia di sangue sulle finestre della sala da ballo, ogni mosca poggiata sulla carne e sulle ossa che affollavano il ponte. Gli zombi cadevano nell'oceano, uno ogni paio di minuti. Vedevano qualcosa da lontano, un velivolo di bassa quota, credo, o magari la punta del nostro periscopio, e si protendevano per afferrarla. Questo mi fece venire un'idea. Se uscivamo in superficie a due o trecento metri di distanza e facevamo di tutto per attirarli fuori bordo, forse saremmo riusciti a svuotare la nave senza sparare un colpo. E chi poteva sapere cosa si erano portati dietro quei profughi? La Nordic Empress poteva anche rivelarsi un deposito di provviste galleggiante. Spiegai il mio piano all'aiutante di Chen e insieme lo proponemmo al capitano. Cosa disse? «Assolutamente no». Non c'era modo di stabilire quanti zombi erano a bordo di quella nave fantasma. Cosa anche peggiore, indicò i monitor per farci vedere alcuni di quelli che cadevano in mare. «Guardate», disse, «non tutti affondano». Aveva ragione. Alcuni si erano rianimati con addosso i giubbotti di salvataggio, mentre altri erano gonfi per i gas della decomposizione. Quella fu la prima volta in assoluto che vidi un mostro galleggiante. Avrei dovuto capirlo sin da allora che sarebbe diventato uno spettacolo comune. Se anche solo il dieci per cento delle navi erano infestate, si trattava sempre del dieci per cento su diverse migliaia di imbarcazioni. C'erano milioni di zombi che cadevano in mare uno dopo l'altro, o ci finivano a centinaia quando uno di questi vecchi scafi si capovolgeva in acque turbolente. Dopo una tempesta, ricoprivano la superficie fino all'orizzonte, onde di teste ballonzolanti e braccia che frustavano l'aria. Una volta facemmo uscire il periscopio e ci ritrovammo a guardare questa nebbia grigio-verdastra. Sulle prime pensammo a un malfunzionamento della strumentazione ottica, forse avevamo colpito qualche detrito galleggiante, ma poi il periscopio di attacco ci confermò che avevamo impalato uno zombi dritto nella gabbia toracica. E quello ancora si contorceva, probabilmente non smise neppure quando abbassammo il periscopio. Se mai ci avessero raggiunto… Ma eravate sott'acqua. Come potevano… Se uscivamo in superficie e qualcuno di noi veniva catturato sul ponte, o sulla plancia. La prima volta che provai ad aprire il portello, un artiglio fetido e zuppo d'acqua si infilò rapido e mi prese per la manica. Persi l'equilibrio, inciampai nel marinaio di vedetta sotto di me e finii a terra con quel braccio staccato che ancora stringeva la mia uniforme. Sopra, in controluce nell'apertura circolare del portello, vidi il corpo al quale quel braccio era appartenuto. Presi la pistola e sparai senza neanche pensare. Venimmo inondati da una pioggia di schegge d'osso e materia cerebrale. Fummo fortunati… se solo uno di noi avesse avuto una ferita ancora aperta… Mi meritavo la ramanzina che ricevetti, mi meritavo assai di peggio. Da quella volta, eseguimmo sempre un controllo periscopico completo quando emergevamo in superficie. E direi che almeno una volta su tre trovavamo qualcuno di quei mostri che strisciava sullo scafo. Erano giorni di osservazione, non facevamo altro che guardare e ascoltare il mondo intorno a noi. Oltre a usare i periscopi, potevamo monitorare sia il traffico radio civile sia alcune trasmissioni televisive via satellite. Non era un bel quadro. Le città stavano morendo, stavano morendo nazioni intere. Ascoltammo l'ultimo rapporto da Buenos Aires, le notizie sull'evacuazione delle isole giapponesi. Captammo accenni sugli ammutinamenti nell'esercito russo. Sentimmo parlare del "limitato scontro nucleare" tra Iran e Pakistan e ne fummo terribilmente impressionati, perché eravamo sicuri che a premere quel pulsante sareste stati voi o i russi. Dalla Cina non c'erano notizie, niente trasmissioni, illegali o governative. Continuavamo a captare i segnali delle navi, ma dalla nostra partenza erano stati cambiati tutti i codici. E sebbene questa poteva essere una minaccia - non sapevamo se la nostra flotta aveva l'ordine di stanarci e silurarci - almeno ci dimostrava che la nazione non era finita tutta nello stomaco dei non morti. In quella fase del nostro esilio, ogni notizia era ben accetta. Il cibo cominciò a scarseggiare, non subito, ma abbastanza presto da spingerci a considerare eventuali alternative. Le medicine erano un problema più grave; sia i farmaci di tipo occidentale che le erbe e i rimedi della nostra tradizione si stavano esaurendo per via dei civili. Molti di loro avevano necessità mediche speciali. La signora Pei, la madre di uno dei nostri addetti ai siluri, soffriva di un disturbo bronchiale cronico, una reazione allergica a qualcosa nel sommergibile, la vernice o forse l'olio dei macchinari, qualcosa che proprio non potevamo eliminare dal suo ambiente. Le nostre riserve di decongestionanti calavano a un ritmo allarmante. Il tenente Chin, l'ufficiale addetto agli armamenti, suggerì con grande naturalezza l'eutanasia per quella donna. Il capitano rispose confinandolo per una settimana a razioni dimezzate, e vietò al farmacista di bordo di curargli qualsiasi tipo di malessere, a meno che non fosse letale. Chin era un bastardo dal cuore gelido, ma quella sua proposta portò alla luce qual'era la nostra situazione. Dovevamo incrementare le provviste di materiali deperibili, o anche trovare il modo per riciclarli. Saccheggiare i relitti in mare ci era ancora strettamente proibito. Anche quando individuavamo un vascello che sembrava abbandonato, riuscivamo a sentire i colpi degli zombi rinchiusi sotto coperta. La pesca era un'alternativa possibile, ma non avevamo i materiali per realizzare un qualche tipo di rete, né eravamo disposti a passare ore in superficie con lenze e ami. La soluzione arrivò dai civili, non dall'equipaggio. Alcuni erano stati contadini o erboristi prima della crisi, e due o tre di loro si erano portati dietro un sacchetto di semi. Se riuscivamo a fornirgli gli strumenti necessari, avrebbero potuto coltivare cibo a sufficienza per integrare le nostre provviste e farci andare avanti per anni. Era un piano audace, ma comunque degno di considerazione. La sala dei missili era di sicuro abbastanza grande per un orto. Vasi e annaffiatoi si potevano ricavare da altri oggetti, e le lampade ultraviolette che usavamo per l'apporto di vitamina D necessario all'equipaggio potevano fungere da sole artificiale. L'unico problema era il terreno. Nessuno di noi se ne intendeva di sistemi idroponici o aeroponici, o di qualsiasi altro metodo di agricoltura alternativa. Avevamo bisogno di terreno, e c'era solo un modo per ottenerlo. Il capitano dovette rifletterci a lungo. Inviare una squadra a terra era pericoloso quanto se non più di un tentativo di abbordaggio a una nave infestata. Prima della guerra, più di metà della popolazione mondiale risiedeva lungo le linee costiere. E l'epidemia aveva fatto aumentare quei numeri, coi profughi che cercavano di fuggire via mare. Cominciammo la nostra ricerca sulle coste sudamericane dell'Atlantico, da Georgetown, in Guyana, e poi giù lungo le sponde del Suriname e la Guyana francese. Trovammo diversi tratti di giungla disabitata e, almeno secondo i rilevamenti periscopici, la costa sembrava sgombra. Emergemmo in superficie per una seconda ricognizione dal ponte. Nulla. Chiesi il permesso di guidare una squadra sulla terraferma. Il capitano non era ancora convinto. Ordinò di suonare la sirena antinebbia… forte e a lungo… e a quel punto arrivarono. Pochi all'inizio, malconci, gli occhi sgranati, uscirono barcollando dalla giungla. Non parvero accorgersi della spiaggia che finiva, delle onde che li facevano cadere e li respingevano sulla terraferma o li trascinavano in mare. Uno andò a sbattere contro uno scoglio, gli si sfondò il torace, gli spunzoni delle costole rotte sporgevano dalla carne. Quando ululò contro di noi, dalla bocca gli uscì la schiuma bianca del mare, eppure cercava ancora di camminare, di strisciare verso il sottomarino. Poi ne arrivarono altri, a decine; dopo pochi minuti ce n'erano centinaia che si tuffavano in acqua. E andò così in tutti gli altri posti dove salimmo in superficie. Tutti i profughi che erano stati così sfortunati da non riuscire a raggiungere il mare aperto formavano una barriera letale lungo ogni costa che visitammo. Non provaste mai a inviare un gruppo sulla terraferma? [Scuote il capo.] Troppo pericoloso, persino più delle navi infestate. Decidemmo che la nostra unica possibilità era trovare del terreno su un'isola in mezzo al mare. Non sapevate cosa stava succedendo sulle isole di tutto il pianeta? Sarebbe sorpreso da tutte le cose che non sapevamo. Dopo aver lasciato la nostra stazione di pattugliamento nel Pacifico, limitammo i nostri spostamenti all'oceano Atlantico o a quello Indiano. Avevamo sentito le trasmissioni radio di questi isolotti, in alcuni casi avevamo anche avuto un riscontro visivo. E così venimmo a sapere del sovraffollamento, della violenza… vedemmo le vampate delle armi da fuoco sulle isole Sopravento meridionali. Quella notte, in superficie, sentimmo anche l'odore del fumo che dai Caraibi andava verso est. E assistemmo anche al destino delle isole meno fortunate. A Capo Verde, di fronte alla costa del Senegal, sentimmo i loro lamenti prima ancora di vederli. Troppi profughi, poca disciplina; bastava un singolo infetto. Quante isole rimasero in quarantena dopo la guerra? Quante scogliere ghiacciate al nord sono ancora infestate? Tornare nel Pacifico era la nostra alternativa migliore, ma questo ci avrebbe anche riportato dritti sulla porta di casa del nostro governo. Ripeto, ancora non sapevamo se la marina cinese ci stava cercando, non sapevamo nemmeno se c'era ancora una marina cinese. Ma ci servivano provviste, e avevamo un disperato bisogno di contatto con altri esseri umani. Ci volle del tempo per convincere il capitano. Un confronto con la nostra marina era l'ultimo dei suoi desideri. Era ancora fedele al governo? Sì. E c'era una… questione personale. Personale? Perché? [Evita la domanda.] È mai stato a Manihi? [Scuoto il capo.] L'immagine ideale del tipico paradiso tropicale prebellico: i "motus", isole piatte e coperte di palme che formano un anello intorno a una laguna poco profonda e con acque cristalline. Era uno dei pochi posti sulla Terra dove coltivassero perle nere autentiche. Ne avevo comprate un paio per mia moglie quando visitammo Tuamotus in luna di miele, e questa mia conoscenza diretta rese l'atollo la nostra destinazione più probabile. Manihi era completamente cambiata dai tempi in cui ero un guardiamarina appena sposato. Le perle non c'erano più, le ostriche erano state mangiate, e la laguna era intasata da centinaia di piccole imbarcazioni private. Le isole erano tappezzate di tende o baracche traballanti. Decine di canoe improvvisate, a remi o a vela, facevano avanti e indietro tra la scogliera e la dozzina di navi ancorate in acque profonde. Una scena tipica, immagino, di quello che gli storici postbellici ora definiscono "continente Pacifico", una civiltà insulare di profughi che si stendeva da Palau alla Polinesia francese. Era una nuova società, una nuova nazione, profughi di tutto il mondo uniti sotto la comune bandiera della sopravvivenza. Come vi integraste in quella società? Tramite il commercio. Il commercio era la colonna portante del continente Pacifico. Se sulla tua barca c'era una grande distilleria, vendevi acqua potabile. Se invece c'era un'officina, allora diventavi un meccanico. La Madrid Spirit, una nave che trasportava gas naturale liquefatto, vendette il suo carico in cambio di combustibile per cucinare. Fu questo a dare al signor Song, un civile, l'idea per la nostra "nicchia di mercato". Era il padre del comandante Song, veniva da Shenzhen ed era stato mediatore per i cosiddetti fondi speculativi. Se ne uscì con l'idea di far arrivare una linea elettrica alla laguna e noleggiare l'energia ricavata dal nostro reattore. [Sorride.] Diventammo milionari, o meglio… l'equivalente dei milionari in un'economia basata sul baratto: avevamo cibo, farmaci, qualsiasi pezzo di riserva ci servisse o le materie prime per costruirlo. Ottenemmo la nostra serra, insieme a un impianto di riciclaggio per trasformare i nostri rifiuti organici in ottimo fertilizzante. "Comprammo" gli strumenti per una palestra, un bar completo e sistemi di intrattenimento sia per la mensa che per la sala degli ufficiali. Viziammo i bambini con tutti i giocattoli e i dolci rimasti a Manihi e, cosa più importante di tutte, con la possibilità di un'istruzione continua sulle tante chiatte trasformate in scuole internazionali. Eravamo i benvenuti in ogni casa, su ogni barca. I nostri marinai, e persino alcuni ufficiali, avevano credito illimitato in tutte e cinque le barche di "conforto" ancorate nella laguna. E perché no? Illuminavamo le loro notti, facevamo funzionare i loro macchinari. Gli avevamo restituito lussi da tempo dimenticati come frigoriferi e condizionatori d'aria. Avevamo riportato online i computer, e grazie a noi molte di quelle persone poterono fare la prima doccia calda da mesi. Avemmo un tale successo che il consiglio dell'isola ci concesse persino l'esenzione, che però noi cortesemente rifiutammo, dalla guardia al perimetro dell'atollo. Contro gli zombi che venivano dal mare? C'era sempre il rischio. Ogni notte vagavano tra i motus o cercavano di trascinarsi sulla catena dell'ancora di un'imbarcazione a pescaggio basso. Uno dei "doveri" che i cittadini dovevano svolgere per poter stare a Manihi era proprio contribuire al pattugliamento di spiagge e navi contro gli zombi. Ha parlato delle catene delle ancore. Ma gli zombi non sono incapaci di arrampicarsi? Non se l'acqua contrasta la forza di gravità. Molti non devono fare altro che seguire la catena fino in superficie. E se quella catena porta a un'imbarcazione con il ponte a pochi centimetri dall'acqua… questi attacchi alla laguna erano numerosi almeno quanto quelli sulle spiagge. E di notte era anche peggio. Questo fu un altro motivo dell'ottima accoglienza che ricevemmo. Potevamo cacciar via l'oscurità, sia sopra che sotto la superficie. Fa davvero paura puntare un proiettore sull'acqua e vedere il contorno verde-blu di uno zombi che striscia lungo la catena di un'ancora. Ma le luci non avrebbero dovuto attirarne un numero anche maggiore? E infatti lo fecero. Quando le luci cominciarono a restare accese gli attacchi notturni quasi raddoppiarono. I civili però non si lamentarono mai, né si lamentò il consiglio dell'isola. Credo che quasi tutti preferissero affrontare la luce di un nemico reale piuttosto che il buio di una paura immaginata. Quanto rimaneste a Manihi? Diversi mesi. Non so se si possono definire i mesi migliori della nostra vita, ma all'epoca di sicuro ci sembravano tali. Cominciammo ad abbassare la guardia, a non pensare più a noi stessi come dei fuggitivi. C'erano persino alcune famiglie cinesi, non profughi della diaspora o taiwanesi, ma veri e propri cittadini della Repubblica Popolare. Ci dissero che la situazione era peggiorata a tal punto che il governo riusciva a malapena a tenere insieme il paese. Secondo loro era impossibile che, con metà della popolazione infetta e le riserve dell'esercito che continuavano a evaporare, le autorità avessero il tempo o i mezzi per cercare un solo sottomarino perduto. Per un po' pensammo che quella piccola comunità insulare potesse diventare la nostra patria, il posto dove rimanere fino alla fine della crisi o, forse, fino alla fine del mondo. [Alza gli occhi e guarda il monumento sopra di noi, costruito sul punto esatto in cui si suppone che fu eliminato l'ultimo zombi di Beijing.] Io e Song eravamo di pattuglia, la notte in cui successe. Ci eravamo fermati a un falò per ascoltare la radio degli isolani. Trasmettevano una notizia su un misterioso disastro naturale in Cina. Nessuno sapeva ancora di che si trattasse, e le voci contrastanti erano più che sufficienti per farci restare tutti nel dubbio. Io ero girato verso la radio, di spalle rispetto alla laguna, quando il mare davanti a me si illuminò all'improvviso. Mi voltai appena in tempo per veder esplodere la Madrid Spirit. Non so quanto gas naturale fosse rimasto a bordo, ma la palla di fuoco salì alta nel cielo notturno, espandendosi e incenerendo ogni forma di vita sui due motus più vicini. Per prima cosa pensai a un "incidente", una valvola corrosa, un manovale poco attento. Il comandante Song, però, era rivolto verso la nave e aveva visto la scia del missile. Mezzo secondo dopo, sentimmo suonare la sirena antinebbia dell'Ammiraglio Zheng. Mentre tornavamo di corsa al sottomarino, il muro della mia calma si sgretolò, crollò il mio senso di sicurezza. Sapevo che quel missile era partito da uno dei nostri sottomarini. Se aveva colpito la Madrid era stato solo perché la nave era molto più alta e presentava un contorno più esteso per il radar. Quante persone c'erano a bordo? E quante ce n'erano su quei motus? All'improvviso mi resi conto che ogni secondo che passavamo lì esponeva gli isolani al rischio di un altro attacco. Il capitano Chen doveva aver pensato la stessa cosa. Non appena raggiungemmo il ponte, dalla plancia di comando risuonò l'ordine di partenza. Tagliammo le linee elettriche, contammo le persone a bordo, chiudemmo i portelli. Facemmo rotta verso il mare aperto e ci immergemmo in assetto da battaglia. A novanta metri di profondità attivammo il sonar esterno e subito captammo i rumori scoppiettanti dello scafo di un altro sottomarino che si immergeva. Non era il susseguirsi di schiocchi e gemiti dell'acciaio, ma la rapida serie di scoppiettìi del titanio. Solo due paesi al mondo avevano imbarcazioni da guerra con gli scafi in titanio: la federazione russa e noi. Il conteggio delle eliche confermò che si trattava di uno dei nostri, un nuovo Type 95, equipaggiato per la localizzazione e la distruzione di navi e sottomarini. Quando avevamo lasciato il nostro porto, ce n'erano in servizio due. Non riuscimmo a distinguere quale ere quello a Manihi. Era importante? [Anche questa volta, non risponde.] All'inizio il capitano decise di non combattere. Ci posammo sul fondale, su un pianoro di sabbia la cui profondità era al limite del livello massimo di sopportazione del nostro scafo. Il Type 95 attivò il sonar. Gli impulsi sonori echeggiavano rumorosi nell'acqua, ma non riuscirono a distinguerci dal fondale oceanico. Il 95 passò alla ricerca passiva, ascoltando attraverso la strumentazione idrofonica in cerca di qualsiasi nostro rumore. Noi abbassammo al minimo il funzionamento del reattore, disattivammo tutti i macchinari non indispensabili e l'equipaggio cessò qualsiasi movimento. Poiché i sonar passivi non emettono alcun segnale, non c'era modo di capire dove fosse il 95 o anche solo di stabilire se era ancora lì. Provammo a cogliere i rumori delle eliche, ma il 95 aveva fatto in modo di essere silenzioso proprio come noi. Aspettammo mezz'ora, senza muoverci, respirando appena. Io ero vicino alla strumentazione del sonar, lo sguardo fisso verso l'alto, quando il tenente Liu mi diede un colpetto su una spalla. Aveva individuato qualcosa tramite il sonar interno allo scafo, ma non era l'altro sottomarino; era più vicino, tutto intorno a noi. Collegai un paio di cuffie e sentii qualcosa che grattava, come se ci fossero dei ratti. Senza parlare, feci cenno al capitano perché ascoltasse anche lui. Non riuscimmo a capire cosa fosse. Non era l'oceano, la corrente sul fondale era troppo lenta. Se fosse stata fauna marittima, granchi o altre creature, avrebbero dovuto essere migliaia. Cominciai a sospettare… Chiesi un controllo periscopico, sapendo che il rumore della strumentazione poteva allertare il nostro cacciatore. Il capitano acconsentì. Digrignammo i denti mentre il tubo scivolava verso l'alto. Poi arrivò l'immagine. Zombi, centinaia di zombi che sciamavano sullo scafo. Continuavano ad arrivare, a ogni secondo, barcollavano sulla sabbia spoglia, si arrampicavano uno sull'altro per artigliare, grattare e addirittura mordere l'acciaio dello Zheng. Potevano entrare? Potevano aprire un portello e… No, tutti i portelli sono sigillati dall'interno, e i condotti dei siluri sono protetti da coperchi ad arco. Tuttavia, a preoccuparci era il reattore. Era raffreddato dall'acqua marina. I bocchettoni d'entrata, pur non abbastanza grandi perché un uomo ci si infilasse, potevano facilmente essere intasati. E infatti una delle luci d'allarme cominciò ad abbagliare in silenzio sopra il bocchettone numero quattro. Uno zombi aveva strappato via la protezione e si era incastrato nel condotto. La temperatura del nocciolo cominciò a salire. Disattivandolo, saremmo rimasti senza energia. Il capitano Chen decise che dovevamo muoverci. Ci staccammo dal fondale, cercando di avanzare con lentezza ed essere più silenziosi possibile. Non fu sufficiente. Ci arrivò il rumore delle eliche del 95. Ci avevano individuati, e si preparavano ad attaccare. Sentimmo i condotti dei loro siluri che venivano caricati, lo scatto delle coperture che si aprivano. Il capitano Chen ordinò di attivare il sonar esterno, comunicando così la nostra esatta posizione ma dandoci anche una perfetta linea di tiro sul 95. Sparammo nello stesso momento. I siluri passarono uno accanto all'altro, mentre i due sommergibili provavano a evitare il colpo. Il 95 era un po' più veloce, un po' più manovrabile, l'unica cosa che non avevano era il nostro capitano. Chen sapeva esattamente cosa fare per evitare il "pesce" in arrivo, e schivammo quei siluri proprio mentre i nostri colpivano il bersaglio. Sentimmo lo scafo del 95 gemere come una balena morente, le paratie crollarono quando i compartimenti implosero uno dopo l'altro. Ti insegnano che succede troppo in fretta perché l'equipaggio possa rendersene conto; lo shock del cambio di pressione fa svenire tutti quelli a bordo, o può addirittura far incendiare l'aria. L'equipaggio muore in fretta, senza dolore, o almeno fu questo che sperammo. L'unica cosa non indolore fu vedere la luce negli occhi del mio capitano che si spegneva insieme ai rumori del sommergibile spacciato. [Anticipa la mia prossima domanda, stringe i pugni e sbuffa forte dal naso.] Il capitano Chen aveva allevato suo figlio da solo, l'aveva cresciuto perché diventasse un buon marinaio che amava e serviva lo stato e non metteva mai in dubbio gli ordini, perché diventasse il miglior ufficiale che la marina cinese aveva mai visto. E il giorno più felice della sua vita era stato quando il comandante Chen Zhi Xiao aveva ricevuto il suo primo incarico, un nuovissimo Type 95, equipaggiato per la localizzazione e la distruzione di navi e sommergibili. Come quello che vi aveva attaccato? [Annuisce.] Ecco perché il capitano Chen avrebbe fatto di tutto pur di evitare la nostra flotta. Ecco perché sarebbe stato così importante sapere quale sottomarino ci aveva attaccato. Sapere è sempre meglio, non importa quale sia la risposta. Chen aveva già tradito il suo giuramento, tradito la sua patria, e ora che quel tradimento l'aveva forse portato a uccidere il suo stesso figlio… Il mattino seguente, quando il capitano Chen non si presentò al primo turno di guardia, andai a controllare la sua cabina. Le luci erano basse. Lo chiamai. Con mio sollievo rispose, ma quando venne sotto la luce… i capelli avevano perso colore, bianchi come la neve prebellica. La pelle era giallastra, gli occhi infossati. Adesso era davvero un vecchio, spezzato, segnato. I mostri che tornano dalla morte non sono niente a confronto di quelli che ci portiamo nel cuore. Da quel giorno cessarono i nostri contatti col modo esterno. Ci dirigemmo verso i ghiacciai artici, il vuoto più lontano, scuro e desolato che potemmo trovare. Cercammo di portare avanti la nostra vita quotidiana: facevamo manutenzione al sottomarino, coltivavamo il cibo, fornivamo istruzione ai nostri figli, li crescevamo e consolavamo facendo del nostro meglio. Ma insieme allo spirito del capitano, si spense anche quello dell'equipaggio dell'Ammiraglio Zheng. Io ero l'unico che vedesse Chen, in quei giorni. Gli portavo i pasti, prendevo i suoi panni sporchi, lo aggiornavo sulle condizioni del sottomarino, poi riferivo i suoi ordini agli altri. Era routine, giorno dopo giorno. La nostra monotonia si spezzò solo una volta, quando captammo il segnale di un altro sottomarino da guerra classe 95 in avvicinamento. Entrammo in assetto da battaglia, e per la prima volta vedemmo il capitano Chen fuori dalla sua cabina. Prese il suo posto nel centro di comando, ordinò di programmare una traiettoria di tiro e caricare i siluri uno e due. Questa volta il nemico sarebbe morto prima di poter sparare. Nella mente del capitano non c'erano più dubbi o incertezze. Appena prima che Chen desse l'ordine di aprire il fuoco, captammo un segnale da "gertrude", il nome che usano gli americani per il telefono subacqueo. Era il comandante Chen, il figlio del capitano, che dichiarò le sue intenzioni pacifiche e ci chiese di non intraprendere manovre ostili. Ci parlò della diga delle Tre gole, la fonte di tutte le storie sul "disastro naturale" che avevamo sentito a Manihi. Ci spiegò che il nostro scontro con l'altro 95 rientrava in una guerra civile scoppiata in seguito al crollo della diga. Il sottomarino che ci aveva attaccato faceva parte delle forze lealiste. Il comandante Chen si era schierato coi ribelli. La sua missione era trovarci e scortarci in patria. In quel momento, le urla e i festeggiamenti a brodo del nostro sommergibile sarebbero bastati a portarci in superficie. Quando sfondammo la crosta ghiacciata e i due equipaggi corsero uno incontro all'altro nel crepuscolo artico, pensai che finalmente potevamo tornare a casa, rivendicare il nostro paese e liberarlo dai morti viventi. Pensai che, finalmente, era fatta. Ma non era vero. Avevamo ancora un ultimo dovere da compiere. Il Politburo; quegli uomini odiosi che avevano già causato tanta miseria erano ancora rintanati nel loro bunker a Xilinhot, e ancora controllavano almeno metà delle forze di terra del nostro paese, sempre più esigue. Non si sarebbero arresi mai, questo lo sapevano tutti, avrebbero difeso a ogni costo la loro folle presa sul potere, dilapidando quel che restava del nostro esercito. Se la guerra civile non cessava subito, in Cina sarebbero rimasti solo i morti viventi. E così decideste di porre fine agli scontri. Solo noi potevamo farlo. Le piattaforme missilistiche erano vuote, le forze aeree al tappeto, le altre due imbarcazioni da guerra erano state attaccate quando erano ancora ferme ai moli, bravi marinai che aspettavano gli ordini mentre i morti sciamavano dai loro portelli. Il comandante Chen ci informò che eravamo l'unica arma nucleare rimasta nell'arsenale della ribellione. Ogni secondo di ritardo costava la vita a centinaia di persone, lo spreco di centinaia di pallottole che avrebbero dovuto essere sparate conto i non morti. Quindi attaccaste la vostra madrepatria per poterla salvare. L'ultimo fardello sulle nostre spalle. Il capitano dovette accorgersi dei tremori che mi colsero un attimo prima di lanciare il missile. «L'ordine è mio», dichiarò, «e mia è la responsabilità». Il missile montava un'unica, enorme testata da svariati megatoni. Era un prototipo, progettato per sfondare la superficie rinforzata del vostro impianto NORAD sulle montagne Cheyenne, nel Colorado. Cosa ironica, il bunker del Politburo era stato costruito imitando quell'impianto quasi in ogni dettaglio. Mentre ci preparavamo all'immersione, il comandante Chen ci informò che Xilinhot era stato colpito. Ci stavamo ancora inabissando quando venimmo a sapere che le forze lealiste si erano arrese, unendosi ai ribelli per combattere il vero nemico. Sapevate che avevano cominciato a istituire una loro versione del piano sudafricano? Lo scoprimmo il giorno in cui emergemmo di nuovo dalla calotta glaciale. Quel mattino andai al mio turno di guardia e trovai il capitano Chen già nel centro di comando. Era alla sua postazione, con in mano una tazza di tè. Sembrava davvero esausto, osservava in silenzio l'equipaggio intorno a sé, sorridendo come un padre sorride per la gioia dei suoi figli. Mi accorsi che il suo tè si era raffreddato e gli chiesi se ne voleva un'altra tazza. Lui mi guardò, continuando a sorridere, e scosse lentamente il capo. «Molto bene, signore», dissi io, e mi preparai a raggiungere la mia postazione. Lui si sporse e mi prese la mano, mi guardò dritto in faccia ma non credo che mi riconobbe. Sussurrò qualcosa. Riuscii a malapena a sentirlo. Cosa? «Sei un bravo ragazzo, Zhi Xiao, davvero un bravo ragazzo». Mi stringeva ancora la mano quando chiuse gli occhi per l'ultima volta. * SIDNEY, AUSTRALIA [Il Clearwater Memorial è il più recente ospedale costruito in Australia e il più grande mai costruito dalla fine della guerra. La stanza di Terry Knox è al diciassettesimo piano, la "suite presidenziale". Questo ambiente lussuoso e i farmaci costosi e quasi introvabili sono il minimo che il suo governo possa fare per il primo e, a oggi, unico comandante australiano della stazione spaziale internazionale. Per usare le sue parole: «Niente male, per il figlio di un minatore di opale di Andamooka». Il suo corpo esausto pare rianimarsi nel corso della nostra conversazione. Il volto pare ritrovare un po' di colorito.] Vorrei che almeno alcune delle storie che raccontano su di noi fossero vere. Ci fanno sembrare troppo eroici. [Sorride.] Il fatto è che non eravamo "bloccati", non nel senso di esserci ritrovati all'improvviso e inaspettatamente intrappolati lassù. Nessuno aveva una visuale migliore della nostra su quello che stava succedendo. Nessuno di noi si sorprese quando non venne lanciata la squadra di rimpiazzo da Baikonur, o quando da Houston ci ordinarono di infilarci nella X-38 per l'evacuazione. Vorrei poter dire che disobbedimmo agli ordini e che dovemmo combattere tra di noi per decidere chi sarebbe rimasto. Ma in realtà successe qualcosa di molto più banale e ragionevole. Diedi ordine che gli scienziati e tutto il personale non indispensabile tornassero sulla Terra, poi lasciai che il resto dell'equipaggio scegliesse se restare o meno. Senza la X-38 eravamo tecnicamente "bloccati", ma pensando alla posta in gioco non vedo come qualcuno di noi potesse decidere di andar via. La stazione spaziale internazionale è una delle più grandi meraviglie dell'ingegneria umana. Stiamo parlando di una piattaforma orbitale così grande che la si poteva vedere a occhio nudo dalla Terra. Ci erano voluti gli sforzi di sedici paesi e dieci anni di tempo per costruirla, duecento passeggiate nello spazio e una cifra tale che nessun politico la potrebbe confessare senza mettere a repentaglio la propria carriera. Cosa ci sarebbe voluto per costruirne un'altra, posto che fosse possibile? Ancora più importante della stazione era l'inestimabile e insostituibile valore della rete satellitare del nostro pianeta. All'epoca ce n'erano più di tremila in orbita, e l'umanità dipendeva da quei satelliti per ogni cosa: dalla comunicazione alla navigazione, dalla sorveglianza a cose banali eppure vitali come delle previsioni del tempo regolari e affidabili. Questa rete, per il mondo moderno, era importante quanto per quello antico lo erano state le strade, o le linee ferroviarie nell'epoca industriale. Che ne sarebbe stato dell'umanità se quegli indispensabili collegamenti avessero cominciato a morire? Il nostro piano non era salvarli tutti. Un'impresa del genere non era realistica né necessaria. Non dovemmo fare altro che concentrarci sui sistemi indispensabili allo sforzo bellico, solo qualche decina di "uccelli" che dovevano restare in volo. E già per questo valeva la pena correre il rischio di restare. Vi promisero mai che vi avrebbero salvati? No, e non ce lo aspettavamo. Il problema per noi non era come tornare sulla Terra, ma come riuscire a restare vivi lassù. Anche con i depositi di ossigeno e le candele di perclorato per le emergenze, nonostante il sistema di riciclaggio dell'acqua che operava al massimo, avevamo cibo a sufficienza per circa ventisette mesi, contando anche gli animali per gli esperimenti nei moduli del laboratorio. Nessuna di quelle cavie era usata per testare vaccini, quindi la loro carne era ancora commestibile. Riesco ancora a sentire i loro versi, vedo ancora le gocce di sangue che fluttuavano per la forza di gravità ridotta. Nemmeno lassù si poteva evitare la vista del sangue. Provai a reagire con piglio scientifico, calcolando il valore nutrizionale di ogni singolo globulo rosso che succhiavo a mezz'aria. Continuavo a ripetermi che era per il bene della missione, e non per la mia fame vorace. Mi dica qualcosa di più sulla missione. Se eravate intrappolati nella stazione, conte potevate tenere i satelliti in orbita? Usavamo l'ATV Jules Verne Terzo, l'ultima navetta di rifornimento lanciata prima che la Guyana francese venisse invasa. Era progettato come veicolo unidirezionale, una volta depositato il carico l'avremmo dovuto riempire di rifiuti e rispedirlo verso la Terra perché bruciasse nell'atmosfera. Lo modificammo, aggiungendo controlli per il volo manuale e un abitacolo per il pilota. Purtroppo non riuscimmo a dotarlo di un oblò vero e proprio. Navigare col supporto video non era divertente; né lo era dover eseguire le attività extra veicolari, come ad esempio le passeggiate nello spazio, con addosso la tuta da rientro, perché non aveva spazio a sufficienza per l'apposito kit. Le mie escursioni erano quasi tutte verso l'ASTRO, che fondamentalmente non era altro che una stazione di rifornimento nello spazio. I satelliti, quelli usati dall'esercito come mezzo spionistico, a volte devono cambiare orbita per puntare su nuovi bersagli. E lo fanno attivando i propulsori di manovra, che usano come carburante le loro ridotte riserve di idrazina. Prima della guerra, l'esercito americano si rese conto che sarebbe stato più efficiente e produttivo avere una stazione di rifornimento automatica e sempre in orbita piuttosto che dover lanciare svariate missioni con personale umano. E fu così che prese vita l'ASTRO. Lo modificammo perché rifornisse anche alcuni degli altri satelliti, i modelli civili che necessitavano solo di una spinta sporadica per risalire da un'orbita discendente. Era una macchina meravigliosa, consentiva un risparmio di tempo inestimabile. Avevamo molti ritrovati tecnologici come quello. C'era il Canadarm, un lombrico robot lungo più di quindici metri che eseguiva le operazioni di manutenzione necessarie lungo la superficie esterna della stazione. C'era Boba, il robonauta pilotato tramite un sistema di realtà virtuale al quale aggiungemmo dei propulsori perché potesse operare sia intorno alla stazione sia lontano da essa, sui satelliti. Avevamo anche un piccolo squadrone di PSA, dei robot fluttuanti abbastanza simili a un pompelmo per forma e dimensione. Tutte queste meraviglie tecnologiche erano state progettate per rendere più semplice il nostro lavoro. Vorrei che non avessero funzionato così bene. Per un'ora o due al giorno non avevamo niente da fare. Potevamo dormire, ci potevamo allenare, potevamo rileggere sempre gli stessi libri, ascoltare Radio Terra Libera o la musica che ci eravamo portati dietro (sempre le stesse canzoni, sempre le stesse). Non so quante volte ho sentito quel pezzo dei Redgum, quello dove dice «che Dio mi aiuti, avevo solo diciannove anni». Era la canzone preferita di mio padre, gli ricordava la guerra combattuta nel Vietnam. Io pregavo che tutto quell'addestramento militare lo aiutasse a restare in vita insieme alla mamma. Non avevo più notizie, da lui o da chiunque altro giù in Australia, da quando il governo si era trasferito in Tasmania. Volevo credere che stessero tutti bene, ma guardando quello che succedeva sulla Terra, come facevamo quasi sempre nel tempo libero, sperare era quasi impossibile. Dicono che, durante la guerra fredda, i satelliti spia americani potevano leggere le copie della «Pravda» in mano ai cittadini sovietici. Non so se è vero. Non conosco le specifiche tecniche della strumentazione di quel periodo. Ma le posso dire che gli strumenti moderni, quelli dai quali rubavamo i segnali di trasmissione… con quelli ci potevi vedere i muscoli che si laceravano e le ossa spezzate. Potevi leggere le grida di pietà sulle labbra delle vittime e il colore dei loro occhi sbarrati nell'ultimo respiro. Potevi vedere quando il sangue cominciava a diventare marrone, e che effetto faceva sul grigio del cemento londinese piuttosto che sul bianco delle spiagge di Cape Cod. Non avevamo controllo su ciò che i satelliti spia decidevano di osservare. Era l'esercito statunitense a scegliere i bersagli. Vedemmo tante battaglie - Chongqing, Yonkers; osservammo una compagnia di truppe indiane che cercava di salvare i cittadini rinchiusi nello stadio Ambedkar, a Delhi, poi finiva intrappolata e cominciava a ritirarsi verso il Gandhi Park. Guardai il loro comandante che ordinava agli uomini di disporsi in un quadrato, come quelli che usavano gli inglesi ai tempi delle colonie. Funzionò, almeno per un poco. Questo era l'unico aspetto frustrante del monitoraggio via satellite: potevi solo guardare, non sentire. Non capimmo che gli indiani stavano esaurendo le munizioni, vedemmo solo che le teste marce cominciavano a circondarli. Poi arrivò un elicottero, e guardammo il comandante che litigava con uno dei suoi subordinati. Non sapevamo che si trattava del generale Raj-Singh, non sapevamo neppure chi fosse. Non dia retta alle critiche su quell'uomo, a chi dice che se la diede a gambe quando la situazione si fece troppo calda. Noi vedemmo tutto. Il generale provò davvero a combattere, e uno dei suoi uomini lo colpì davvero in faccia con il calcio di un fucile. Era svenuto quando lo issarono a bordo dell'elicottero in attesa. Era orribile, vedere tutto e non poter fare nulla. Avevamo la nostra strumentazione di monitoraggio, i satelliti civili per la ricerca e l'equipaggiamento all'interno della stazione. Non erano potenti nemmeno la metà delle loro controparti militari, ma le immagini erano comunque spaventosamente chiare. Potemmo dare la prima occhiata alle immense invasioni in Asia centrale e nelle Grandi Pianure americane. Sciami davvero sterminati, per chilometri e chilometri, come un tempo dovevano essere le mandrie di bisonti. Seguimmo l'evacuazione giapponese e non potemmo non meravigliarci per la portata di quell'operazione. Centinaia di navi, migliaia di barche. Perdemmo il conto degli elicotteri che saettavano avanti e indietro tra quella flotta o dei jet di linea che facevano il loro ultimo viaggio a nord, verso il Kamchatka. Fummo i primi a scoprire le buche degli zombi, le fosse che scavavano per inseguire gli animali nelle loro tane sotterranee. Sulle prime pensammo che fossero casi isolati, ma poi ci accorgemmo che si stavano diffondendo in tutto il mondo; in alcune zone ce n'erano tante, una accanto all'altra. Un campo nel sud dell'Inghilterra - immagino ci fossero molti conigli - era proprio crivellato di queste buche, tutte diverse per larghezza e profondità. E molte erano circondate da grosse chiazze scure. Anche se non potevamo ingrandire abbastanza l'immagine, fummo piuttosto sicuri che si trattasse di sangue. Quello fu per me l'esempio più terrificante sulle pulsioni del nostro nemico. Gli zombi non mostravano alcun tipo di pensiero cosciente, solo puro istinto biologico. Una volta osservai una testa marcia inseguire un animale, probabilmente una talpa, nel deserto del Namib. La talpa si era rifugiata nel fianco di una duna. Quando il mostro provò a inseguirla, la sabbia si riversò giù riempiendo la sua buca. Il mostro non si fermò, non reagì in alcun modo, non fece altro che continuare a scavare. Lo tenni d'occhio per cinque giorni, l'immagine tremolante di questo essere che scavava, poi all'improvviso, una mattina, lo vidi che si fermava, si raddrizzava e andava via barcollando come se niente fosse. Forse non sentiva più l'odore della preda. Buon per la talpa. Nonostante tutta la nostra evoluta strumentazione ottica, niente aveva lo stesso impatto dell'occhio nudo. Lo sguardo che dal grande oblò della stazione potevamo gettare verso la nostra piccola, fragile biosfera. Vedendo quella massiccia devastazione ecologica si capisce perché il moderno movimento ambientalista iniziò in parallelo ai primi programmi spaziali americani. C'erano tantissimi incendi, e non mi riferisco solo ai palazzi, alle foreste o ai giacimenti di petrolio fuori controllo che andavano in fiamme - quei maledetti sauditi lo fecero addirittura di proposito - ma anche ai falò negli accampamenti: dovevano essere più di un miliardo, puntini arancioni che coprivano la Terra laddove prima c'era la luce elettrica. Ogni giorno, ogni notte, sembrava che l'intero pianeta stesse bruciando. Non era possibile calcolare con precisione il tasso di ceneri nell'aria, ma secondo le nostre stime doveva essere equivalente a quello di un eventuale attacco nucleare su bassa scala tra gli Stati Uniti e l'ex Unione Sovietica, e questo non teneva conto dell'attacco che c'era stato davvero tra Iran e Pakistan. Osservammo e registrammo anche quell'incidente, vampate e incendi, tanto che dopo continuai a vedere delle macchioline davanti agli occhi per diversi giorni. L'autunno nucleare era alle porte, il sudario grigio-bruno si faceva ogni giorno più spesso. Era come guardare un pianeta alieno, o la Terra all'epoca dell'ultima, grande estinzione di massa. Alla fine, la strumentazione convenzionale diventò inutilizzabile proprio per via di quel sudario, e potemmo usare solo sensori radar o termici. La solita immagine della Terra svanì sotto una sua caricatura fatta con colori primari. E fu tramite uno di quei sistemi ausiliari, il sensore Aster a bordo del Terra Satellite, che vedemmo crollare la diga delle Tre gole. Circa cinquantamila miliardi di litri d'acqua, che trasportavano detriti, limo, rocce, alberi, macchine, case e pezzi della diga stessa grandi come case! Era una creatura viva, un drago bianco e marrone che correva verso il Mare della Cina. Quando penso alle persone sul suo percorso… intrappolate negli edifici barricati, non potevano fuggire per via delle teste marce davanti alle loro porte. Nessuno sa quanti morirono quella notte. Ancora oggi continuano a trovare corpi. [Una mano scheletrica si stringe a pugno, l'altra preme il pulsante di "auto iniezione" dei farmaci.] Quando penso a come le autorità cinesi provarono a spiegare l'accaduto… Ha mai letto una trascrizione del discorso del presidente cinese? Noi seguimmo anche la trasmissione vera e propria, piratando il segnale dal loro Sinuosa II. Parlò di una "tragedia imprevista". Davvero? Imprevista? Non sapevano che la diga era stata costruita su una faglia geologica? Non sapevano che il peso di un grande bacino di riserva aveva già causato terremoti in passato e che nelle fondamenta della diga erano state rinvenute delle crepe già mesi prima che la diga stessa venisse completata? Parlò di un "incidente inevitabile". Bastardo. Avevano abbastanza truppe da poter ingaggiare battaglie in ogni città ma non potevano privarsi di un paio di agenti della stradale per proteggere il paese da una catastrofe che aspettava solo di scatenarsi? Davvero nessuno poteva immaginare le conseguenze quando decisero di abbandonare sia le stazioni di allarme sismico sia i controlli di emergenza degli sfioratori? Poi le autorità provarono a cambiare la loro versione, dissero che in realtà avevano fatto il possibile per proteggere la diga, che al momento del disastro le valorose truppe dell'esercito popolare di liberazione avevano dato la vita per difenderla. Be', io ho personalmente osservato la diga delle Tre gole per più di un anno fino al disastro, e i soli soldati dell'esercito popolare che ho mai visto avevano dato la vita molto, molto tempo prima. Credevano davvero che la loro gente si sarebbe bevuta una bugia così palese? Si aspettavano davvero qualcosa di diverso da una vasta ribellione? Due settimane dopo l'inizio della rivoluzione, ricevemmo il primo e unico segnale dalla stazione spaziale cinese, la Yang Liwei. Era il solo altro impianto con equipaggio a bordo in orbita, ma non era paragonabile al nostro capolavoro. Era più che altro un'opera frettolosa, moduli Shenzou e serbatoi di carburante Long March messi insieme in una versione gigante del vecchio Skylab americano. Avevamo provato a contattarli per mesi. Non eravamo nemmeno più sicuri che ci fosse un equipaggio a bordo. Ricevevamo solo questo messaggio registrato che, in un perfetto inglese di Hong Kong, ci diceva di tenerci a distanza a meno che non volessimo provocare una reazione di "forza letale". Che folle spreco! Avremmo potuto lavorare insieme, scambiarci provviste e conoscenze tecniche. Chissà cosa saremmo, riusciti a fare se solo avessimo mollato la politica e ci fossimo uniti in quanto esseri umani, dannazione! Eravamo ormai convinti che quella stazione non era mai stata abitata, che quella minaccia di forza letale era solo uno stratagemma. Non si immagina la nostra sorpresa quando ci arrivò il segnale radio. Era una voce umana, stanca, spaventata, che si spense dopo appena qualche secondo. Mi bastò quello per salire a bordo del Verne e dirigermi verso la Yang. Non appena mi si profilò all'orizzonte, vidi che la sua orbita si era radicalmente alterata. Quando mi avvicinai, potei capire perché. La navicella di fuga aveva sfondato il suo portello, e poiché era ancora agganciata alla camera di equilibrio primaria, l'intera stazione si era depressurizzata in pochi secondi. Per precauzione, chiesi il permesso di atterrare. Non ottenni risposta. Quando fui a bordo vidi che sebbene la stazione fosse grande abbastanza per un equipaggio di sette o otto membri, aveva gli alloggi personali e i kit solo per due. Scoprii che la Yang era zeppa di provviste di emergenza, cibo, acqua e candele a ossigeno per almeno cinque anni. Quello che non capii all'inizio era il motivo. Non c'era nessun equipaggiamento scientifico, né strumentazioni spionistiche. Era quasi come se il governo cinese avesse mandato quei due uomini nello spazio solo e unicamente perché ci fossero. Dopo quindici minuti di perlustrazione, trovai la prima di numerose cariche esplosive. Questa stazione spaziale era poco più di un immenso veicolo di interdizione orbitale. Se quelle cariche si fossero attivate, i detriti di quella struttura da quattrocento tonnellate non solo sarebbero stati sufficienti a danneggiare o distruggere qualsiasi altra piattaforma orbitante, ma avrebbero reso impossibile per diversi anni qualsiasi altro lancio. Era la politica della terra bruciata applicata nello spazio, come a dire, «se non possiamo averlo noi, allora non lo avrà nessun altro». Tutti i sistemi della stazione erano ancora operativi. Non c'erano stati incendi, nessun danno strutturale, non vidi niente che avesse potuto causare l'incidente al portello della navetta. Trovai il corpo di un astronauta cinese, una mano ancora stretta ai comandi del portello. Indossava una delle loro tute pressurizzate, ma il visore era stato fracassato da un proiettile. Immagino che chi aveva sparato fosse stato risucchiato nello spazio. Mi piace credere che la rivoluzione cinese non sia stata confinata alla Terra, che l'uomo che fece saltare quel portello era lo stesso che aveva provato ad avvisarci. Il suo compare doveva essere rimasto con la vecchia guardia. Magari mister lealtà aveva ricevuto l'ordine di attivare le cariche. Zhai - era questo il nome sui suoi effetti personali - aveva cercato di farlo schizzare nello spazio, e per questo si era preso un proiettile in faccia. C'è abbastanza materiale per una bella storia, direi. Ed è così che me la ricorderò io. Fu così che riusciste a resistere più a lungo? Usando le provviste a bordo della Yang? [Mi risponde col pollice alto.] La spogliammo centimetro per centimetro, in cerca di pezzi e materiali di ricambio. Ci sarebbe piaciuto unire le due piattaforme, ma non avevamo gli strumenti e la manodopera necessari a una tale impresa. Avremmo potuto usare la navetta per tornare sulla Terra. Aveva uno scudo contro il calore e spazio per tre persone. Era una tentazione molto forte. Ma l'orbita della stazione stava discendendo rapidamente, e dovemmo prendere una decisione immediata, fuggire sulla Terra o rifornire la nostra stazione spaziale. Sa già cosa scegliemmo. Prima di abbandonare la Yang, rendemmo l'estremo saluto al nostro amico Zhai. Sistemammo il corpo nella sua cuccetta, assicurandolo con le cinghie, portammo il suo kit personale sulla nostra stazione e dicemmo qualche parola in suo onore mentre la Yang bruciava nell'atmosfera terrestre. Per quanto ne sapevamo, lui poteva anche essere stato un lealista e non un ribelle, ma in ogni caso le sue azioni ci permisero di sopravvivere. Restammo in orbita altri tre anni, e non sarebbe stato possibile senza le provviste cinesi. Penso ancora che una delle grandi ironie della guerra fu il fatto che il nostro equipaggio di rimpiazzo alla fine arrivò con un veicolo privato. La Spacecraft III, la nave in origine progettata per il turismo orbitale prebellico. Il pilota, con quel suo cappello da cowboy e il largo, sicuro sorriso da yankee [Fa del suo meglio per imitare l'accento texano.]: «Qualcuno ha ordinato la pizza?». [Ride, poi fa una smorfia e di nuovo si auto inietta i farmaci.] A volte mi chiedono se ci siamo mai pentiti della decisione di restare a bordo. Non posso parlare per i miei compagni. Entrambi, sul letto di morte, hanno detto che rifarebbero tutto allo stesso modo. Come posso non essere d'accordo? Non mi pento della fisioterapia che seguì, non mi pento di aver dovuto fare di nuovo conoscenza con le mie ossa e di aver dovuto ricordare perché il buon Dio ci ha dato delle gambe. Non mi pento di essere stato esposto a tutte quelle radiazioni cosmiche, tutte quelle attività extra veicolari senza le dovute protezioni, tutto quel tempo nella stazione spaziale con schermature inadeguate. Non mi pento di questo. [Indica la stanza di ospedale e i macchinari attaccati al suo corpo.] Facemmo la nostra scelta e, mi piace pensare, alla fine fummo importanti. Niente male, per il figlio di un minatore di opale di Andamooka. [Terry Knox è morto tre giorni dopo questa intervista.] * ANCUD, ISLA GRANDE DE CHIUDE, CILE [Sebbene la capitale ufficiale sia di nuovo Santiago, questa ex base per profughi è tuttora il centro economico e culturale del paese. Ernesto Olguin chiama "casa" la sua palafitta nella Peninsula de Lacui, anche se i suoi doveri di proprietario di una nave mercantile lo tengono in mare per gran parte dell'anno.] Nei libri di storia si chiama "conferenza di Honolulu", ma in realtà si dovrebbe chiamare "conferenza della Saratoga" ', perché non vedemmo altro. Passammo quattordici giorni in questi minuscoli compartimenti e nei corridoi umidi e soffocanti. La nave americana Saratoga: da portaerei a scafo smantellato, da chiatta per il trasporto degli sfollati a quartier generale galleggiante degli Stati Uniti. E non dovrebbe chiamarsi nemmeno "conferenza". Fu più che altro simile a un'imboscata. In teoria eravamo lì per uno scambio di tecniche e tecnologie belliche. Eravamo tutti ansiosi di conoscere il metodo britannico per le autostrade fortificate, che fu eccitante quasi quanto la dimostrazione dal vivo del Mkunga Lalem. Avevamo anche il compito di ripristinare una parvenza di mercato internazionale. Era questo il mio ruolo; più specificamente, integrare i resti della nostra marina nella nuova struttura di convoglio internazionale. Davvero non sapevo cosa aspettarmi dai giorni che avrei passato a bordo di Super Sara. E credo che nessuno si aspettasse quello che poi accadde. Il primo giorno della conferenza ci riunimmo per le presentazioni. Avevo caldo, ero stanco e speravo che Dio ci tirasse fuori di lì senza tutti quei noiosi discorsi. Poi si alzò l'ambasciatore americano, e il mondo intero fece una brusca frenata. Era giunto il momento di passare all'attacco, ci disse, dovevamo uscire tutti dalle nostre linee di difesa e cominciare a riprenderci i territori infestati. All'inizio pensai che stesse parlando di operazioni isolate: rendere sicure le isole meglio abitabili o, forse, riaprire addirittura i canali di Suez e Panama. Ma quella mia supposizione durò poco. L'ambasciatore rese assai chiaro che non si trattava di una serie di piccole incursioni tattiche. Gli Stati Uniti avevano intenzione di passare a un'offensiva permanente, di avanzare ogni giorno finché, per come la mise lui, «ogni traccia del nemico sarà eliminata, purificata e, se necessario, cancellata radicalmente dalla faccia della Terra». Forse pensava che plagiando Churchill avrebbe raccolto una calorosa reazione emotiva. Si sbagliava. La sala fu incendiata da discussioni e confronti. Una fazione chiedeva che senso avesse rischiare ancora altre vite, subire altre inutili perdite quando non dovevamo fare altro che starcene fermi al sicuro mentre il nostro nemico semplicemente marciva. Non stava succedendo già? I primi infetti non cominciavano a mostrare segni di avanzata decomposizione? Il tempo era dalla nostra parte, non dalla loro. Perché non lasciare che la natura facesse il suo lavoro per noi? L'altra fazione ribatté che non tutti i morti stavano marcendo. Che dire dei casi più recenti, quelli ancora forti e integri? E se uno di questi avesse fatto ricominciare la piaga da capo? E quelli che si aggiravano nelle zone fredde del pianeta? Quanto avremmo dovuto aspettare perché marcissero? Decenni? Secoli? I profughi di quei paesi sarebbero mai potuti tornare a casa? E fu allora che la situazione degenerò. Molte delle regioni più fredde erano parte di quello che chiamavate Primo Mondo. Uno dei delegati di una nazione che nel periodo prebellico rientrava tra quelle "in via di sviluppo" suggerì, con una certa veemenza, che forse questa era la punizione che si meritavano per aver violentato e depredato le «nazioni del sud». Forse, disse, tenendo "l'egemonia bianca" occupata con quei problemi, l'invasione dei non morti avrebbe permesso al resto del mondo di svilupparsi «senza l'intervento imperialista». Forse i morti viventi non avevano portato solo devastazione nel mondo. Forse, in fin dei conti, avevano portato giustizia per il futuro. Ora, la mia gente ha ben poco amore per i gringos del nord, e la mia famiglia ha sofferto abbastanza sotto Pinochet perché questa animosità diventasse personale, ma ci sono dei momenti in cui le emozioni private devono lasciar spazio ai fatti oggettivi. Come si poteva parlare di "egemonia bianca" quando le potenze economiche più dinamiche del periodo prebellico erano Cina e India, e il paese più ricco durante la guerra stessa era senza dubbio Cuba? Come si potevano definire i paesi più freddi un problema del nord con tutta quella gente che riusciva a malapena a sopravvivere sull'Himalaya o sulle Ande del mio Cile? No, quell'uomo e quelli che si schierarono con lui non stavano parlando di giustizia per il futuro. Volevano solo vendetta per il passato. [Sospira.] Dopo tutto quello che avevamo sofferto, ancora non riuscivamo a sfilarci la testa dal culo o a togliere le mani uno dalla gola dell'altro. Io mi trovavo vicino alla delegata russa, cercavo di evitare che salisse in piedi sulla sedia, quando sentii la voce di un altro americano. Era il loro presidente. Non urlò, non provò a ristabilire l'ordine. Si limitò a continuare a parlare con quel suo tono calmo e fermo che secondo me nessun leader da allora in poi è mai riuscito a imitare. Ringraziò persino i suoi «amici delegati» per aver fornito le loro «preziose opinioni» e ammise che, da un punto di vista puramente militare, non c'erano motivi per «abusare della nostra fortuna». Eravamo riusciti a imporre uno stallo ai morti viventi e, alla fine, le generazioni future avrebbero potuto ripopolare il pianeta con rischi lievi se non inesistenti. Sì, le nostre strategie di difesa avevano salvato la specie umana, ma che ne era dello spirito umano? I morti viventi non ci avevano tolto solo la terra e i nostri cari. Ci avevano tolto la sicurezza che ci veniva dall'essere la forma di vita dominante sul pianeta. Eravamo scossi, una specie afflitta, spinti quasi all'estinzione e grati di avere anche solo la promessa di un domani appena un po' meno sofferto del presente. Era questa l'eredità che volevamo lasciare ai nostri figli, un livello di ansia e incertezza non più conosciuto da quando i nostri scimmieschi predecessori si rannicchiavano sugli alberi più alti? Che tipo di mondo avrebbero ricostruito? Ma l'avrebbero ricostruito davvero? Sarebbero riusciti a progredire, sapendo che non erano stati in grado di rivendicare il proprio futuro? E se quel futuro avesse visto un nuovo insorgere dei morti viventi? I nostri discendenti si sarebbero levati in battaglia o si sarebbero umilmente accartocciati in segno di resa, accettando un'estinzione che credevano inevitabile? Per questo dovevamo rivendicare il nostro pianeta. Dovevamo dimostrare a noi stessi che potevamo farlo, e quella dimostrazione sarebbe stata il più grandioso monumento a ricordo della guerra. La strada lunga e dura per tornare all'umanità, o l'inedia regressiva dei primati un tempo padroni della Terra. Erano queste le alternative, e bisognava decidere subito. Tipicamente norteamerican un salto verso le stelle col culo ancora incollato nel fango. Se quello fosse stato un film dei gringos, immagino che si sarebbe visto un qualche idiota alzarsi e cominciare a battere lentamente le mani, poi gli altri si sarebbero uniti e quindi avremmo visto una lacrima su qualche guancia o un'altra stronzata di uguale effetto. Ma tutti rimasero in silenzio. Nessuno si mosse. Il presidente annunciò che avremmo sospeso i lavori per il pomeriggio per poter riflettere sulla sua proposta, poi avremmo ripreso all'imbrunire con una votazione. In quanto attaché navale, non mi fu permesso di partecipare a quella votazione. Mentre l'ambasciatore decideva il destino del nostro amato Cile, a me non restò che godermi il tramonto del Pacifico. Mi sedetti sul ponte di volo, incastrato tra le pale dei mulini e le celle solari, e ammazzai il tempo con le mie controparti francese e sudafricana. Cercammo di non parlare d'affari, e di trovare un comune argomento di interesse quanto più lontano possibile dalla guerra. Il vino ci sembrò un terreno sicuro. Caso volle che ognuno di noi aveva vissuto vicino a una vigna, ci aveva lavorato o aveva avuto contatti tramite la famiglia. Aconcagua, Stellenboch e Bordeaux. Erano questi i nostri punti di incontro e, come succedeva con qualsiasi altra cosa, ci riportarono dritto alla guerra. Aconcagua era stata distrutta, ridotta in cenere nei disastrosi esperimenti col napalm del nostro paese. A Stellenboch coltivavano beni di sussistenza. L'uva era considerata un bene di lusso quando la popolazione rischiava di morire di fame. Bordeaux era invasa, i morti ne pestavano il terreno come facevano in quasi tutta la Francia continentale. Il comandante Emile Renard nutriva un macabro ottimismo. Chi poteva sapere, disse, che effetto avrebbero avuto sul terreno le sostanze organiche di quei cadaveri? Forse il sapore del vino sarebbe addirittura migliorato, una volta riconquistata Bordeaux, se mai l'avessero riconquistata. Quando il sole cominciò a sparire, Renard prese qualcosa dalla sua borsa, una bottiglia di Château Latour, 1964. Non credevamo ai nostri occhi. Il '64 era un'annata prebellica estremamente rara. Per puro caso, le vigne quell'anno avevano avuto un raccolto eccezionale, ed era stato deciso di mietere i grappoli alla fine di agosto invece che a inizio settembre, come da tradizione. Quel settembre fu segnato da piogge premature e devastanti, che inondarono gli altri vigneti e innalzarono il Chateau Latour quasi ai livelli del sacro Graal. La bottiglia in mano a Renard poteva anche essere l'ultima della sua specie, il simbolo perfetto di un mondo che forse non avremmo mai più rivisto. Era l'unico oggetto personale che era riuscito a salvare durante l'evacuazione. La portava con sé ovunque andasse, e aveva pensato di conservarla per… per sempre, forse, visto che probabilmente nessun vino di nessuna annata sarebbe mai più stato prodotto. Ma adesso, dopo il discorso del presidente yankee… [Si lecca involontariamente le labbra, riassapora il gusto della memoria.] La bottiglia non aveva viaggiato in condizioni ottimali, e le tazze di plastica non erano certo l'ideale. Ma non ci importò. Ne gustammo ogni singolo sorso. Lei era sicuro sull'esito della votazione? Credevo che non sarebbe stato unanime e, accidenti, avevo ragione. Diciassette "No" e trentuno "Astenuti". Almeno quelli che votarono contro erano disposti a subire le conseguenze di lungo termine della loro decisione… e le subirono. Se pensa che le Nazioni Unite contavano solo settantadue delegati, il consenso fu piuttosto misero. Ma questo non aveva importanza per me o per gli altri due sommelier improvvisati. Per noi, per i nostri paesi, per i nostri figli, la decisione era presa: attacco. Guerra totale A BORDO DEL MAURO ALTIERI, NOVECENTO METRI DI ALTITUDINE SOPRA VAALAJARVI, FINLANDIA [Sono accanto al generale D'Ambrosia nel centro informazioni di combattimento di quello che è la risposta europea all'immenso D-29 americano, il dirigibile che ospita il centro di comando. L'equipaggio lavora in silenzio. Di tanto in tanto, uno dei membri parla nel microfono delle cuffie, una rapida risposta sussurrata in francese, tedesco, spagnolo o italiano. Il generale si sporge sulla mappa riportata dai monitor e segue l'intera operazione dall'alto, da una prospettiva per certi versi simile a quella di Dio.] "Attacco"… La prima volta che sentii quella parola, la mia reazione viscerale fu: «Oh, merda». La sorprende? [Prima ancora che io possa rispondere…] Certo che sì. Con ogni probabilità si aspettava che i pezzi grossi dell'esercito si lanciassero su quel boccone, su tutto quel sangue e quelle viscere, una stronzata tipo «teneteli fermi mentre noi li prendiamo a calci nel culo». [Scuote il capo.] Non so chi abbia creato lo stereotipo dell'ufficiale generale duro e puro e con poco cervello, tipo allenatore di football al liceo. Magari è colpa di Hollywood, o della stampa, o magari siamo noi stessi i colpevoli, per aver permesso a quegli insipidi, egocentrici pagliacci - i vari MacArthur, Halsey e Curtis E. LeMay - di definire la nostra immagine per il resto del paese. Fatto sta che l'immagine dei generali in uniforme è questa, e non potrebbe essere più lontana dalla verità. Io ero spaventato a morte dall'idea di portare le nostre forze armate all'attacco, ancor più perché non sarebbe stato il mio culo a dover penzolare sulle braci. A me sarebbe toccato solo mandare gli altri a morire, ed ecco contro cosa li avrei dovuti lanciare. [Si gira verso un altro schermo sulla parete di fondo, rivolge un cenno del capo a un operatore e l'immagine si dissolve trasformandosi in una mappa degli Stati Uniti continentali al tempo della guerra.] Duecento milioni di zombi. Chi può mai immaginare un numero del genere? E figuriamoci combatterlo! Almeno stavolta sapevamo con chi avevamo a che fare, ma quando mettevi insieme tutta l'esperienza, tutti i dati raccolti sulla loro origine, la fisiologia, i punti di forza e quelli deboli, gli impulsi e il comportamento, la prospettiva di una nostra vittoria appariva comunque piuttosto remota. Il manuale della guerra, quello che abbiamo cominciato a scrivere sin dal giorno in cui una scimmia menò un colpo a un'altra, era completamente inutile in questa situazione. Dovevamo scriverne uno nuovo partendo da zero. Tutti gli eserciti, siano truppe meccanizzate o gruppi di guerriglia montana, presentano tre fondamentali restrizioni: bisogna metterli in piedi, nutrirli e guidarli. Metterli in piedi: servono i soldati, altrimenti niente esercito; nutrirli: una volta ottenuto l'esercito, lo devi rifornire; e guidarli: non importa quanto decentrata sia la tua forza da combattimento, deve esserci qualcuno tra quelle truppe che abbia l'autorità per dire «seguitemi». Metterli in piedi, nutrirli e guidarli; e nessuna di queste restrizioni aveva senso se applicata ai morti viventi. Ha mai letto Niente di nuovo sul fronte occidentale! Remarque fa un vivido ritratto di come la Germania diventò "vuota", di come cioè verso la fine della guerra i tedeschi cominciarono semplicemente a esaurire le scorte di soldati. Puoi falsare i numeri, mandando in battaglia vecchi e ragazzini, ma alla fine toccherai il fondo… a meno che ogni volta che uccidi un nemico quello non torni in vita e si schieri con te. Così operava Zom, gonfiava i suoi ranghi assottigliando i nostri. E funzionava solo in un senso. Infetta un umano, e quello diventa uno zombi. Uccidi uno zombi, e quello diventa un cadavere. Noi potevamo solo indebolirci, mentre loro continuavano a rinforzarsi. Tutti gli eserciti umani hanno bisogno di provviste, il loro no. Niente cibo, niente munizioni, niente carburante, nemmeno l'acqua per bere o l'aria per respirare! Non c'erano vie logistiche da tagliare, nessun deposito da distruggere. Non potevi circondarli e aspettare che morissero di fame, o lasciare che si "avvizzissero" col tempo. Chiudine un centinaio in una stanza e tre anni dopo quelli usciranno e saranno comunque letali. È ironico che l'unico modo di uccidere uno zombi sia distruggergli il cervello perché, come gruppo, non hanno un cervello collettivo degno di tale nome. Non c'erano autorità tra di loro, nessuna catena di comando, nessuna forma di comunicazione o collaborazione. Non c'erano presidenti da assassinare, nessun quartier generale rintanato in un bunker da distruggere. Ogni zombi è un'unità indipendente, e quest'ultimo loro vantaggio riassume davvero bene l'intero conflitto. Ha di sicuro sentito l'espressione "guerra totale"; è piuttosto ricorrente nella storia umana. Quasi ogni generazione ha il suo fanfarone al quale piace blaterare di come la gente ha dichiarato "guerra totale" contro un nemico, e questo vuol dire che ogni uomo, donna e bambino all'interno di quella nazione dedicherà ogni istante della propria vita al perseguimento della vittoria. È una stronzata per due motivi fondamentali. Innanzitutto, nessun paese o gruppo etnico può essere impegnato in guerra al cento per cento; non è fisicamente possibile, tutto qua. Puoi avere un'alta percentuale, un sacco di gente che lavora duro per un sacco di tempo, ma tutti e sempre? Nessuno che si dà malato? Nessun obiettore di coscienza? E quelli veramente malati, quelli troppo vecchi o troppo giovani? E il tempo che uno passa dormendo, mangiando, mentre si fa la doccia o una sana cacata? È forse quest'ultimo lo "sforzo" bellico? Ecco il primo motivo per cui la guerra totale è impossibile per gli umani. Il secondo è che ogni nazione ha i suoi limiti. All'interno di un gruppo possono esserci più individui disposti a sacrificare la propria vita; potrebbe anche essere una parte relativamente vasta della popolazione, ma alla fine questa popolazione nel suo insieme raggiungerà il limite di rottura emotivo e fisiologico. I giapponesi lo raggiunsero dopo un paio di bombe atomiche americane. Forse anche i vietnamiti l'avrebbero raggiunto se ne avessimo sganciate un altro paio, ma, sia ringraziato Gesù Cristo, lo raggiungemmo noi stessi prima di arrivare a tanto. È questa la natura della guerra, due fazioni che cercano di spingersi l'un l'altra oltre il limite della sopportazione, e non importa quanto ci piaccia parlare di guerra totale, questo limite c'è sempre… a meno che tu non sia un morto vivente. Per la prima volta nella storia, ci trovavamo ad affrontare un nemico che faceva davvero una guerra totale. Non avevano limiti di sopportazione. Non avrebbero mai negoziato, non si sarebbero mai arresi. Avrebbero combattuto fino all'ultimo perché, diversamente da noi, ognuno di loro, per ogni secondo di ogni giorno, era impegnato a divorare ogni forma di vita sulla Terra. Ecco che tipo di nemico ci aspettava al di là delle Montagne Rocciose. Ecco che tipo di guerra dovevamo combattere. * DENVER, COLORADO, USA [La cena a casa dei Wainio è appena finita. Allison, la moglie di Todd, è al piano di sopra ad aiutare suo figlio Addison coi compiti di scuola. Io e Todd siamo in cucina a lavare i piatti.] Fu come tornare indietro nel tempo, col nuovo esercito, dico. Non poteva essere più diverso da quello per il quale avevo combattuto ed ero quasi morto a Yonkers. Non eravamo più meccanizzati - niente carri armati, niente artiglieria pesante, niente più "vermoni", non avevamo nemmeno i Bradley. Questi erano ancora nei depositi, li modificavano per quando avremmo dovuto riprenderci le città. Gli unici veicoli a ruote che avevamo, gli Humvee e una manciata di ASV della Cadillac, li usavamo per trasportare munizioni e robe del genere. Eravamo a piedi, marciavamo in colonna come si vede nei vecchi quadri sulla guerra civile. E c'erano un sacco di altri riferimenti ai Blu contro i Grigi, soprattutto per via del colore della pelle di Zom e delle nostre nuove uniformi. L'esercito non si prendeva più la briga di usare le mimetiche; a che servivano? E, immagino, il blu era la tintura più economica che avessero all'epoca. L'uniforme stessa sembrava più che altro la vecchia divisa della SWAT. Era leggera, comoda e intrecciata con fili di kevlar, penso che fosse kevlar o comunque un tessuto resistente ai morsi. Avevamo anche i guanti e un passamontagna che copriva tutta la faccia. In seguito, negli scontri corpo a corpo in città, guanti e passamontagna salvarono un sacco di vite. Sembrava tutto, come dire, antico. I nostro Lobo parevano presi da, che ne so, Il signore degli anelli. L'ordine era di usarli solo se necessario ma, mi creda, noi lo rendemmo necessario un sacco di volte. È che ti sentivi bene, sa, a menare colpi con quel grosso pezzo di acciaio. Metteva tutto su un piano più personale, ti dava forza. Sentivi il cranio che si spaccava. Un vero sballo, come se ti stessi riprendendo la vita che ti avevano tolto, capisce? Non che premere il grilletto mi facesse schifo. La nostra arma primaria era il SIR, Standard Infantry Rifle, il fucile della fanteria. Il calcio di legno lo faceva sembrare un'arma della seconda guerra mondiale; immagino che le leghe di metallo fossero troppo complicate per una produzione di massa. Non lo so da dove venne fuori quel fucile. Ho sentito dire che era una versione modificata dell'AK. Ho sentito anche che era la versione base dell'XM 8, l'arma d'assalto di nuova generazione che l'esercito aveva già cominciato a progettare. E ho sentito persino che fu inventato, testato e prodotto per la prima volta durante l'assedio alla città degli eroi, da dove trasmisero il progetto a Honolulu. Sinceramente non lo so, e non mi interessa. Certo, aveva un forte rinculo e poteva sparare solo in semi automatico, ma era più che preciso e non si inceppava mai! Lo potevi trascinare nel fango, ficcarlo nella sabbia, gettarlo in acque salate e lasciarcelo per giorni. Non importa cosa facevi a quel gioiello, lui non ti abbandonava mai. I soli fronzoli che aveva erano le parti extra del kit di conversione, calcio e canne aggiuntive di lunghezze diverse. Poteva passare da fucile da cecchino per le lunghe distanze ad arma di medio raggio e a carabina per gli scontri ravvicinati, tutto nel giro di un'ora, e bastava prendere i pezzi dallo zaino. Aveva anche una baionetta, quella specie di coltellaccio estraibile, quindici centimetri di lama che potevi usare quando non avevi il Lobo a portata di mano. Ci scherzavamo su, «attento, che finisce che cavi un occhio a qualcuno», e ovviamente di occhi ne cavammo in abbondanza. Il SIR era davvero una buona arma per gli scontri ravvicinati, anche senza la baionetta, e se ci aggiunge tutte le altre cose che faceva alla grande può capire perché lo chiamavamo sempre e rispettosamente "Sir". Le nostre munizioni di base erano le 5.56 della NATO, le "torte di ciliegie", con carica incendiaria. Proiettili stupefacenti. Si frantumavano entrando nel cranio di Zom, e i frammenti gli friggevano il cervello. Non c'era più il rischio di infettarsi con gli schizzi di materia grigia, non c'era più bisogno di sprecare tempo e risorse con i falò per incenerirli. Quando si trattava di sterilizzare il campo di battaglia, non dovevi nemmeno decapitarli prima di seppellirli. Scavavi la fossa e ci buttavi dentro il corpo, tutto qua. Già, era un nuovo esercito, tanto per la gente che c'era dentro quanto per tutto il resto. Il reclutamento era cambiato, essere un fantaccino significava qualcosa di assai diverso rispetto a prima. Dovevi ancora avere i vecchi requisiti - resistenza fisica, capacità mentale, motivazione e disciplina per affrontare sfide difficili in condizioni estreme - ma tutto questo valeva quanto una scoreggia di topo se non sopportavi a lungo lo shock da zombi. Ho visto un sacco di buoni amici che semplicemente cedevano. Alcuni crollavano, altri puntavano le armi contro sé stessi, altri ancora contro i compagni. Non aveva niente a che fare con il coraggio o cose del genere. Una volta ho letto questa guida alla sopravvivenza delle forze speciali inglesi che parlava della personalità "guerriera", di come la famiglia ideale dovrebbe essere emotivamente ed economicamente stabile, e di come non dovresti neppure essere attratto dalle ragazze quando sei giovane. [Grugnisce.] Guide di sopravvivenza… [Muove la mano su e giù imitando un atto masturbatorio.] Ma le facce nuove… potevano venire da qualsiasi parte; il tuo vicino, tua zia, quello strano supplente a scuola o quel grasso, pigro fancazzista della motorizzazione. C'era di tutto, dagli ex assicuratori a un tizio che sono sicuro era Michael Stipe, anche se non sono mai riuscito a farglielo ammettere. Immagino che la cosa avesse senso; chi non se la sapeva sfangare già di suo non sarebbe sopravvissuto così a lungo. Erano tutti dei veterani, in un certo senso. La mia compare in battaglia, sorella Montoya, cinquantadue anni, era stata una suora, e lo era ancora immagino. Un soldo di cacio alta un metro e sessanta, aveva protetto una classe intera della sua scuola domenicale per nove giorni, usando solo un candelabro di ferro lungo quasi due metri. Non so come facesse a tirarsi dietro lo zaino, fatto sta che ci riuscì, e senza mai lamentarsi, per tutto il viaggio dalla zona di raduno fino al punto stabilito per il contatto col nemico, vicino a Hope, nel New Mexico. Hope. Non sto scherzando, la città si chiamava proprio Hope. Speranza. Dicono che i pezzi grossi la scelsero per via del terreno, sgombro e piatto con il deserto davanti e le montagne dietro. Perfetto, secondo loro, per un primo scontro col nemico, e il nome non c'entrava niente. Certo. I pezzi grossi volevano che in quella operazione di prova tutto andasse nel migliore dei modi. Sarebbe stata la prima, vera battaglia che combattevamo dai tempi di Yonkers. Era quel momento quando, ha presente, quando, tipo, un sacco di cose diverse si fondono insieme e segnano un nuovo inizio. Un po' come uno spartiacque? Già, credo di sì. Tutta gente nuova, tutta roba nuova, addestramento nuovo, un nuovo piano - tutto si doveva fondere e mescolare per questo primo, grande calcio d'inizio. Avevamo incontrato una ventina di mostri durante il viaggio. I segugi li trovavano e gli addestratori li abbattevano usando i silenziatori. Non volevamo attirarne troppi, dovevamo prima prepararci. Volevamo essere noi a dettare le regole. Cominciammo a piantare il nostro "orto": file di pali da tenda con nastro arancione fosforescente ogni dieci metri. Erano i nostri misuratori di distanza, ci aiutavano a calibrare con precisione la mira. Alcuni di noi avevano anche compiti leggeri, come sgombrare il campo di tiro o sistemare le casse con le munizioni. Agli altri non restava che aspettare, buttare giù un po' di sbobba, riempire le borracce o addirittura schiacciare un pisolino, per chi riusciva a dormire. Avevamo imparato un sacco di cose da Yonkers. I pezzi grossi ci volevano freschi e riposati. Il problema era che così avevamo fin troppo tempo per pensare. Ha visto il film che Elliot ha fatto su di noi? Quella scena coi fuochi da campo e i fantaccini coi loro dialoghi spiritosi, le storie e i sogni per il futuro, persino il tizio con l'armonica. Amico, non era affatto così. Innanzitutto eravamo in pieno giorno, niente fuochi da campo, niente armonica sotto le stelle, e poi ce ne stavamo tutti zitti. Ma ognuno sapeva cosa stavano pensando gli altri: «Che ci facciamo qui, dannazione?». Quella ormai era la casa di Zom, e per quanto ci riguardava se la poteva anche tenere. Ci avevano fatto un sacco di discorsetti sul "Futuro dello Spirito Umano". Solo Dio sa quante volte rivedemmo il filmato col discorso del presidente, ma il presidente non era lì con noi sulla veranda di Zom. Al di là delle Montagne Rocciose ce la stavamo cavando bene. Che ci facevamo lì, dannazione? Intorno alle 13.00 le radio cominciarono a starnazzare. Erano gli addestratori, i cani avevano individuato il nemico. Preparammo le armi, le caricammo e prendemmo posizione nella linea di tiro. Era il fulcro di tutta la nuova strategia militare, ripescata dal passato come tutto il resto. Ci sistemammo in linea retta, due file: una attiva, una di riserva. Quest'ultima serviva quando qualcuno in prima fila doveva ricaricare, per non creare vuoti in quel fuoco di sbarramento. In teoria, tra quelli che sparavano e quelli che ricaricavano, potevamo buttare giù Zom finché c'erano munizioni. Sentimmo i latrati, i K-9 stavano portando il nemico verso di noi. Cominciammo a vedere i mostri all'orizzonte, erano centinaia. Iniziai a tremare, anche se non era la prima volta che affrontavo Zom dopo Yonkers. Avevo preso parte alle operazioni "spazza e ripulisci" di Los Angeles. Avevo fatto i miei turni sulle Montagne Rocciose quando l'estate portava il disgelo nei valichi. E ogni volta, avevo avuto i tremori. I cani furono richiamati e tornarono dietro le linee. Attivammo la nostra strategia di richiamo del nemico. Ogni esercito aveva la sua, ormai. I britannici usavano le cornamuse, i cinesi le trombe, i sudafricani battevano i fucili contro gli assegai e urlavano a squarciagola quei loro canti di guerra zulù. La nostra strategia di richiamo erano gli Iron Maiden. Ora, io personalmente non sono mai stato un fan del metallo. Sono per il rock classico, e non mi spingo al di là di Driving South di Hendrix. Ma devo ammettere che lì, fermo nel vento del deserto con The Trooper che mi risuonava nel petto, funzionava. In realtà la strategia di richiamo non era per Zom. Serviva a tirarci su di morale, a portar via la maledizione di Zom, a tirar fuori la merda, come dicono gli inglesi. Quando Dickinson cominciò a strillare «As you plunge into a certain death» ero già gasato, fucile carico e pronto, occhi fissi su quest'orda sempre più numerosa, sempre più vicina. «Avanti, Zom, facciamola finita e vaffanculo!», cose del genere. Appena prima che il nemico raggiungesse il primo contrassegno di tiro, la musica cominciò a calare. I capi squadriglia gridarono: «Prima fila, pronti!», e i soldati si inginocchiarono. Poi arrivo l'ordine: «Puntare!», e poi, mentre tutti trattenevamo il respiro, la musica si spense e sentimmo: «FUOCO!». L'onda degli spari percorse tutta la prima fila, crepitando come una SAW in automatico e buttando giù tutti i mostri che superarono quel primo contrassegno. L'ordine era preciso, solo quelli che varcavano la linea. E poi, aspettare gli altri. Ci eravamo addestrati per mesi. Ormai era un puro istinto. Sorella Montoya alzò il fucile, il segnale di "caricatore vuoto". Presi il suo posto, tolsi la sicura, puntai il bersaglio. Era una piva, non poteva essere morta da più di un anno o giù di lì. I capelli biondi e sporchi penzolavano a chiazze dalla pelle tesa e coriacea. La pancia gonfia ballonzolava sotto una stinta maglietta nera con su scritto G IS FOR GANGSTA. Mirai dritto tra gli occhi azzurri, stretti e lattiginosi… sa, in realtà non sono gli occhi di per sé a farli sembrare storditi, si tratta di tanti graffietti sulla pupilla dovuti ai granelli di polvere, migliaia di minuscole incisioni, perché Zom non produce lacrime. Gli occhi azzurri e graffiati della bambola erano fissi nei miei quando premetti il grilletto. Il colpo la buttò giù, di schiena, col fumo che saliva dal buco in fronte. Presi un respiro, puntai il bersaglio successivo, ed ecco qua, c'ero dentro. La disciplina richiede un colpo al secondo. Lento, stabile meccanico. [Comincia a schioccare le dita.] Al poligono ci allenavamo con i metronomi, e gli istruttori ripetevano di continuo: «Loro non hanno fretta, perché ce la dovete avere voi?». Quel ritmo era un modo per mantenere la calma. Dovevamo essere lenti e robotici come loro. «Fuori uno, avanti il prossimo», così ci dicevano. [Le dita schioccano con perfetta regolarità.] Spara, cambia posto, ricarica, un sorso dalla borraccia, un caricatore dai Sandler. I Sandler? Già, le squadre di ricarica, la speciale unità di riserva che aveva un solo e unico compito, assicurarsi che non restassimo mai a secco. Addosso potevi portare un numero limitato di caricatori. I Sandler correvano avanti e indietro lungo la linea di fuoco, raccoglievano quelli vuoti e li ricaricavano dalle casse di munizioni per poi consegnarli a chiunque segnalava di averne bisogno. Riguardo al nome, la storia vuole che quando l'esercito cominciò a addestrare le squadre di ricarica, uno di loro cominciò a fare l'imitazione di Adam Sandler, ha presente, Waterboy, solo che invece di portare l'acqua loro portavano le munizioni. Gli ufficiali non erano proprio entusiasti per quel nomignolo, ma le squadre di ricarica lo adoravano. I Sandler ci salvavano la vita, erano coordinati come una cazzo di compagnia di ballo. Quel giorno, e quella notte, credo che nessuno si trovò mai senza proiettili. Quella notte? Continuarono ad arrivare, un vero e proprio sciame a catena. Significa un attacco su larga scala? Di più. Un mostro ti vede, ti insegue e fa quel suo verso. A un chilometro da lì, un altro mostro sente il richiamo e va in quella direzione, emettendo anche lui il suo lamento, e lo stesso succede a un altro chilometro di distanza, a un altro e a un altro ancora. Amico, se sono abbastanza numerosi, se la catena non si spezza, davvero non si sa da quanto lontano possono arrivare. E io ho fatto l'esempio con uno alla volta. Provi a pensare a dieci mostri per chilometro, o a cento, o a mille. Cominciarono a impilarsi, formarono questa palizzata artificiale all'altezza del primo misuratore di distanza, questa montagna di cadaveri che diventava sempre più alta a ogni minuto. Stavamo costruendo una vera e propria fortificazione di non morti, si era creata una situazione in cui non dovevamo fare altro che spiaccicare le facce affacciate. E i pezzi grossi avevano pianificato tutto. Avevano questo coso, questa specie di torre periscopica da dove gli ufficiali potevano vedere oltre il muro. Avevano anche aggiornamenti in tempo reale da satelliti e droni di ricognizione anche se noi, i fantaccini, non avevamo idea di cosa vedessero. Land Warrior era bello che andato, dovevamo solo concentrarci su quello che avevamo davanti agli occhi. Il nemico cominciò ad arrivare da ogni direzione, giravano intorno a quel muro o erano attirati verso i fianchi e la retroguardia della nostra postazione. Anche in questo caso, i pezzi grossi se lo aspettavano, e ci ordinarono di disporci in formazione. Il quadrato. O "schieramento Raj-Singh", immagino fosse il nome del tizio che per primo aveva ricominciato a usarlo. Formammo questo quadrato, sempre due file, con i veicoli e cose del genere al centro. Era una scommessa pericolosa, eravamo tagliati fuori da tutto il resto. Voglio dire, quella volta in India avrebbe funzionato, se non avessero finito le munizioni. Ma chi ci garantiva che sarebbe andata bene anche a noi? E se i pezzi grossi avevano toppato? Se non avevano ammassato abbastanza proiettili o avevano sottovalutato l'esercito di Zom? Poteva succedere di nuovo come a Yonkers; peggio, perché nessuno di noi ne sarebbe uscito vivo. Ma le munizioni si rivelarono sufficienti. Più che sufficienti. I veicoli erano pieni fino al soffitto. Avevamo acqua e rimpiazzi. Se ti servivano cinque minuti, sollevavi il fucile e uno dei Sandler correva a prendere il tuo posto nella linea di tiro. Ti facevi un boccone di razione-I, ti sciacquavi la faccia, ti stiracchiavi, cambiavi l'acqua al merlo. Nessuno era felice di chiedere una pausa, ma c'erano queste squadre KO, strizzacervelli di guerra che seguivano le nostre prestazioni. Erano con noi sin dai primi giorni al poligono, ci conoscevano tutti per nome e di faccia, e sapevano, non mi chieda come, quando lo stress della battaglia cominciava a compromettere le nostre prestazioni. Noi non ce ne rendevamo conto, io no di sicuro. Magari sbagliavo un paio di colpi, o sparavo ogni mezzo secondo invece che uno. Poi all'improvviso mi sentivo battere su una spalla e capivo che erano arrivati i miei cinque minuti. Funzionava davvero. Prima ancora di rendermene conto ero di nuovo in postazione, vescica vuota, stomaco in pace, i muscoli meno annodati, meno crampi. Faceva tutta la differenza di questo mondo, e chi pensa che non fosse indispensabile dovrebbe provare a fare centro ogni secondo per quindici ore. Come faceste di notte? Usammo i proiettori sui veicoli, fasci potenti schermati di rosso per non ostacolare la visione notturna. L'unica cosa inquietante nel combattimenti al buio, a parte il rosso delle luci, è il bagliore dei proiettili quando entrano nel cranio. Per questo li chiamavamo "torte di ciliegie", perché se il composto chimico all'interno della pallottola non era ben mescolato la fiammata era così luminosa che faceva splendere di rosso gli occhi di Zom. Era davvero una cura contro la stitichezza, soprattutto in seguito, quando ti capitava il turno di guardia notturna e loro uscivano dal buio. Questi occhi rossi, il bagliore congelato nel tempo quell'attimo prima che Zom andasse giù. [Rabbrividisce.] Quando capiste che la battaglia era finita? Quando smettemmo di sparare? [Ride.] No, in realtà è una buona domanda. Intorno, non so, intorno alle 4.00, la tensione cominciò a calare. Si affacciavano meno teste. I lamenti di Zom erano sempre meno frequenti. Gli ufficiali non ci dissero che l'attacco era quasi finito, ma li vedevi guardare nei telescopi e parlare alla radio. Vedevi il sollievo sulle loro facce. Penso che l'ultimo proiettile partì appena prima dell'alba. Poi ci limitammo ad aspettare le prime luci. Fu abbastanza lugubre, col sole che saliva dietro questa catena montuosa di cadaveri. Eravamo completamente accerchiati, pile di corpi tutto intorno alte almeno tre metri e lunghe più di trenta. Non so quanti ne uccidemmo quel giorno, le statistiche cambiano sempre a seconda di chi te le fornisce. Gli Humvee con le pale da bulldozer dovettero aprirsi la strada in quell'anello di cadaveri per farci uscire. C'erano dei mostri ancora vivi, quelli più lenti arrivati tardi alla festa o quelli che avevano provato ad arrampicarsi sulle cataste dei loro compari morti ed erano caduti mischiandosi nel mucchio. Rotolarono fuori quando cominciammo a bruciare i corpi. Solo allora senor Lobo poté entrare in azione. Almeno non dovemmo restare lì per disinfestare il campo di battaglia. C'era un'altra unità di riserva pronta a fare le pulizie. I pezzi grossi, immagino, decisero che per quel giorno avevamo fatto abbastanza. Marciammo per quindici chilometri verso est, preparammo l'accampamento con torri di guardia e bastioni pronti all'uso. Ero davvero a pezzi. Non mi ricordo di quando feci la doccia chimica, non ricordo di quando consegnai l'equipaggiamento per farlo disinfettare né dell'ispezione al fucile: non se ne era inceppato nemmeno uno, in tutta la nostra unità. Non ricordo nemmeno di quando mi infilai nel sacco a pelo. Ci lasciarono dormire fino a tardi il giorno seguente. Fu davvero grandioso. Alla fine, mi svegliai al suono delle voci; tutti chiacchieravano, ridevano, si raccontavano storie. Era un'altra atmosfera, tutto il contrario di due giorni prima. Non riuscivo a capire bene le mie sensazioni, magari era di questo che parlava il presidente quando aveva detto di «rivendicare il nostro futuro». Io sapevo solo che mi sentivo bene, meglio che mai dalla fine della guerra. Sapevo che la strada da fare era lunga e che ci saremmo spaccati il culo. Sapevo che la nostra campagna in America era appena cominciata, ma, ehi, come disse il presidente più tardi quella stessa notte, eravamo all'inizio della fine. * AINSWORTH, NEBRASKA, USA [Darnell Hackworth è timido e parla con pacatezza. Insieme alla moglie, gestisce questa fattoria di pensionamento per i veterani a quattro zampe del corpo K-9. Dieci anni fa, cerano fattorie simili in quasi ogni stato dell'unione. Ora è rimasta solo questa.] Non gli hanno mai dato abbastanza credito, secondo me. C'è quel romanzo, Dax, un bel libro per bambini, ma è piuttosto riduttivo e parla solo di un dalmata che aiutò un orfano a trovare la via verso la salvezza. Dax non era nemmeno nell'esercito, e aiutare i bambini dispersi è solo una minima parte del contributo complessivo che i cani diedero alla guerra. Il loro primo utilizzo fu per identificare col fiuto chi era infetto. Moltissimi paesi si limitarono a copiare il metodo israeliano, facevano passare la gente davanti ai cani in gabbia. Bisognava tenerli sempre in gabbia, altrimenti attaccavano le persone, gli altri cani o persino l'addestratore. Questo succedeva spesso all'inizio della guerra, i cani diventavano incontrollabili. Quelli della polizia quanto quelli dell'esercito. È per via del loro istinto, di quel terrore involontario e quasi genetico. Combatti o fuggi, e quei cani erano allevati per combattere. Molti addestratori persero le mani, le braccia, in tanti finirono con la gola squarciata. Ma non si può dare la colpa ai cani. In effetti, gli israeliani si erano affidati proprio a questo istinto, che probabilmente salvò milioni di vite. Era un grande programma, ma, anche in questo caso, rappresentava solo una minima parte di ciò che i cani erano in grado di fare. Laddove Israele e, in seguito, tanti altri paesi cercarono di sfruttare solo il terrore istintivo, noi pensammo di poterlo integrare in un regolare addestramento. E perché no? Noi stessi avevamo imparato a gestire e integrare quello stesso terrore; siamo davvero tanto più evoluti? Dipendeva tutto dall'addestramento. Bisognava cominciare coi cuccioli; anche i più disciplinati veterani del periodo prebellico in certe circostanze diventavano bestie assassine al guinzaglio. I cuccioli nati dopo la crisi uscivano dal grembo capaci di distinguere i morti a naso, letteralmente. Qualcosa nell'aria, non abbastanza perché potessimo sentirla anche noi, appena qualche molecola, un suggerimento subcosciente. Questo non vuol dire che tutti i cani di quel tempo erano automaticamente dei guerrieri. Il contatto iniziale era la prima fase, quella decisiva. Si prendeva un gruppo di cuccioli, un gruppo misto o anche un'intera figliata, e lo si metteva in una stanza divisa in due da una rete in fil di ferro. Loro da una parte, Zom dall'altra. Non c'era da aspettare molto per la reazione. Quelli del primo tipo, quelli che chiamavamo B, cominciavano a guaire o ululare. Non avevano superato l'esame. Non avevano niente a che vedere con quelli del tipo A. Questi cuccioli fissavano gli occhi su Zom, era questa la chiave. Non arretravano, snudavano le zanne ed emettevano questo ringhio basso che diceva: «Togliti dal cazzo!». Erano capaci di controllarsi, e questa era la base portante del nostro programma. Ora, il semplice fatto che si sapevano controllare non implicava che li potessimo controllare noi. L'addestramento base era molto simile a quello prebellico. Erano capaci di eseguire gli esercizi fisici? Di seguire gli ordini? Avevano l'intelligenza e la disciplina necessarie a diventare soldati? Era un addestramento duro, e avevamo il sessanta per cento di insuccessi. Non era insolito che una recluta si ferisse gravemente, o che addirittura finisse uccisa. Molte persone oggi parlano di disumanità, anche se non sembrano nutrire la stessa compassione per gli addestratori. Già, anche noi seguivamo l'addestramento insieme ai cani, a cominciare dal primo giorno con le nozioni base e poi per tutte e dieci le settimane di AIT. Era un addestramento duro, soprattutto le esercitazioni col nemico. Lo sa che fummo i primi a usare Zom in addestramento, prima della fanteria, prima delle forze speciali, prima anche dell'aviazione a Willow Creek? Solo così potevi scoprire se eri in grado di sopportarlo, sia come individuo che come squadra. Altrimenti come sarebbe stato possibile usare i cani in così tante missioni diverse? C'erano gli adescamenti, il tipo di operazione reso famoso dalla battaglia di Hope. Una cosa piuttosto semplice; il tuo compagno va a caccia di Zom, poi lo guida verso la linea di fuoco. I K-9 impegnati nelle prime missioni erano veloci, corri, abbaia, e poi via verso la zona di attacco. In seguito, l'operazione diventò più gestibile. I cani impararono a stare a pochi metri di distanza, arretravano lentamente, assicurandosi di tirarsi dietro il maggior numero possibile di bersagli. Così facendo, guidavano letteralmente gli spari. Poi c'erano le missioni di depistaggio. Diciamo, per esempio, che c'è da organizzare una linea di tiro ma bisogna che Zom non si faccia vedere troppo presto. Allora il cane fa il giro della zona infestata e comincia ad abbaiare solo quando è dalla parte opposta rispetto all'addestratore. Questo funzionò in tanti scontri, e fece da apripista per la tattica "lemming". Durante l'assalto di Denver, c'era un alto edifico nel quale per sbaglio erano rimasti rinchiusi circa duecento profughi che a quel punto si erano completamente rianimati. Prima che i soldati potessero scatenarsi contro l'entrata, a uno dei K-9 venne l'idea di salire sul tetto di un palazzo dall'altro lato della strada, da dove cominciò ad abbaiare per attirare Zom verso i piani più alti. Andò meglio di quanto potessimo immaginare. I mostri arrivarono fino al tetto, videro la preda, fecero per prenderla e finirono di sotto. Da Denver in poi, la tattica lemming entrò di diritto nei manuali. Persino la fanteria cominciò a usarla quando non c'erano K-9 a disposizione. Non era insolito vedere un fantaccino in piedi sul tetto di un edificio che urlava verso un palazzo vicino. Ma la missione principale e più comune di qualsiasi squadra K-9 era l'esplorazione, sia per le operazioni di tipo "spazza e ripulisci", sia nei pattugliamenti ad ampio raggio. Nel primo caso, accompagnavamo le unità regolari proprio come nelle guerre tradizionali. Ed è qui che l'addestramento dava i suoi frutti. Non solo i cani, grazie al fiuto, individuavano Zom a chilometri di distanza, ma dai rumori e i versi che facevano potevamo capire esattamente cosa aspettarci. Dalla tonalità del ringhio e dalla frequenza dei latrati era possibile apprendere tutto quello che ci serviva sapere. E quando era richiesto il silenzio, il linguaggio del corpo funzionava altrettanto bene. Il modo in cui il cane inarcava la schiena, i peli che si alzavano sul collo, non serviva altro. Dopo una manciata di missioni, qualsiasi addestratore competente, e non ce n'erano di incompetenti, era in grado di interpretare tutti i segnali del suo compagno. Gli esploratori, trovando un mostro mezzo sommerso nel fango o uno senza gambe nascosto nell'erba alta, salvarono tante vite. Non so dirle quante volte un fantaccino mi ha personalmente ringraziato perché avevo stanato un mostro che gli avrebbe potuto staccare un piede a morsi. Nel pattugliamento ad ampio raggio, il cane andava in esplorazione ben oltre le nostre linee, a volte viaggiava anche per giorni, nel caso di ricognizioni in una zona infestata. Portavano una speciale imbracatura con strumentazione video e un localizzatore satellitare GPS che in tempo reale comunicavano con esattezza l'entità e la posizione del bersaglio. Era possibile sovrapporre i rilevamenti di Zom a una mappa e coordinare ciò che vedeva il cane con la sua posizione sul GPS. Da un punto di vista tecnologico immagino che fosse piuttosto sorprendente, un flusso di informazioni in tempo reale come prima della guerra. Ma non sa quanto fosse stressante starsene in una stanza piena di computer e condizionatori d'aria - comodo, al sicuro e completamente inutile. I successivi modelli di imbracatura erano dotati di un collegamento radio, così l'addestratore poteva dare direttamente i suoi ordini o, almeno, annullare una missione. Io non le ho mai usate. La squadra doveva essere addestrata con quel tipo di imbracatura sin dall'inizio. Non era possibile tornare indietro e rifare il corso con un cane già esperto. Non si insegnano trucchi nuovi a un cane vecchio. Mi scusi, una pessima battuta. Ne ho sentite un sacco da quegli idioti dell'intelligence; si mettevano alle spalle degli addestratori che osservavano i monitor, e carezzavano mentalmente le nuove meraviglie della loro strumentazione. Credevano di essere così spiritosi. Già, era davvero divertente sentirli parlare di microfoni, cimici e pulci. [Scuote il capo.] E io dovevo starmene lì, senza fare un cazzo, a guardare il mondo dal punto di vista della mia compagna che strisciava in un bosco, una palude o una città. Paesi e città, lì sì che era dura. Erano la specialità della mia squadra. La "città dei segugi". Ne ha mai sentito parlare? L'accademia di guerra urbana dei K-9? Esatto, una città vera e propria: Mitchell, nell'Oregon. Sigillata, abbandonata e ancora piena di mostri. La città dei segugi. In realtà l'avrebbero dovuta chiamare "città di Terry", perché a Mitchell c'erano soprattutto le piccole varietà della razza terrier. Cairn, terrier inglesi e jack russell, ottimi tra le macerie e nelle strettoie. A me, personalmente, città dei segugi andava bene. Io lavoravo con una bassotta. Erano di gran lunga i migliori nella guerra urbana. Forti, intelligenti e, soprattutto le razze più piccole, completamente a loro agio negli spazi confinati. In effetti, era proprio per questo che venivano allevati in origine; "cane da tasso", questo significa dachshund in tedesco. Ecco perché hanno questo aspetto da salsicciotti, per potersi infilare negli stretti cunicoli delle tane dei tassi. È facile capire quindi perché la loro razza era perfetta per strisciare e infilarsi nei campi di battaglia urbani. La capacità di passare in un tubo, in un condotto di aerazione, tra due pareti o altro ancora senza perdere il controllo era una fondamentale risorsa per la loro sopravvivenza. [Veniamo interrotti. Quasi l'avesse chiamata, una cagnetta si porta zoppicando al fianco di Darnell. È vecchia. Il muso è bianco, il pelo su coda e orecchie è rado e lascia intravedere la pelle.] [Alla cagnetta.] Ehi, signorina. [Darnell la prende in braccio con delicatezza. È piccola, non peserà più di cinque chili. Anche se ha qualche somiglianza con un bassotto a pelo liscio in miniatura, è più corta degli altri rappresentanti della sua razza.] [Alla cagnetta.] Come te la passi, Maze? Stai bene? [A me.] Il nome vero è Maisey, ma non l'abbiamo mai usato. Maze, 'labirinto', è più azzeccato, non trova? [Con una mano le massaggia la schiena e le zampe posteriori, mentre con l'altra la gratta sotto il collo. Maze alza la testa per guardarlo coi suoi occhi lattiginosi. Gli lecca il palmo della mano.] Le razze pure erano uno spreco totale. Troppo nevrotici, troppo delicati di salute, tutto quello che c'è da aspettarsi da un animale allevato solo per le sue caratteristiche estetiche. Le nuove generazioni [indica la bastardina che ha in grembo] erano tutte meticce, qualsiasi incrocio potesse aumentare la loro costituzione fisica e la stabilità mentale. [Maze si è addormentata. Darnell abbassa la voce.] I nostri cani erano resistenti, l'addestramento durava molto, non solo quello individuale ma anche quello per le missioni di gruppo, come i pattugliamenti ad ampio raggio. Questi, soprattutto nelle zone non urbane, erano sempre pericolosi. E non solo per via di Zom, ma anche per i cani selvatici. Si ricorda quanto erano feroci? Tutti quegli animali abbandonati o randagi che davano vita a branchi di bestie assassine. Erano sempre un problema, di solito i K-9 li incontravano quando si trovavano a passare in aree a bassa infestazione, erano sempre a caccia. All'inizio dovemmo annullare molti pattugliamenti ad ampio raggio, finché non adottammo il sistema dei cani di scorta. [Indica Maze, che ancora dorme.] Lei ne aveva due. Pongo, un incrocio tra un pitbull e un rottweiler, e Perdy… Proprio non lo so cosa fosse Perdy, mezzo pastore e mezzo stegosauro. Non avrei mai lasciato che Maze si avvicinasse a quei due se non avessi ripassato per bene gli esercizi e le nozioni di base coi loro addestratori. Si rivelarono entrambi scorte di prima scelta. Quattordici volte misero in fuga branchi selvatici, e in due occasioni la lotta fu davvero feroce. Osservai Perdy lanciarsi contro questo mastino da novanta chili, gli strinse il cranio tra le mandibole, si sentì addirittura lo schiocco attraverso il microfono dell'imbracatura. Il compito più difficile per me era assicurarmi che Maze si attenesse alla missione. Voleva sempre combattere. [Sorride alla bassotta addormentata.] Le sue scorte erano ottime anche in questo, la facevano sempre arrivare al bersaglio, aspettavano e la riportavano indietro sana e salva. Sa, buttarono giù anche una manciata di mostri tra una missione e l'altra. Ma la carne dei mostri non è tossica? Certo… No, no, no, loro non li mordevano mai. Quello sarebbe stato letale. All'inizio della guerra morirono molti K-9, li trovavamo semplicemente stesi, senza ferite, e capivamo che avevano morso carne infetta. Questo è uno dei motivi per cui l'addestramento era così importante. Dovevano essere in grado di difendersi. Zom ha un bel po' di vantaggi fisici, ma l'equilibrio non è tra questi. I cani più grossi potevano sempre colpirlo tra le scapole o alla base della schiena, così finiva faccia a terra. I più piccoli lo facevano inciampare, gli si infilavano tra i piedi o si lanciavano nell'incavo del ginocchio. Maze ha sempre preferito questa tecnica, li faceva cadere tutti di schiena! [La bassotta si agita.] [A Maze.] Oh, scusa, signorina. [La accarezza alla base del collo.] [A me.] Tempo che Zom si rimetteva in piedi, avevano guadagnato cinque, magari dieci, quindici secondi. Avevamo anche noi la nostra parte di perdite. I cani potevano cadere, rompersi un osso… Se erano vicini alle nostre forze, gli addestratori potevano facilmente andare a riprenderli e riportarli in salvo. Il più delle volte tornavano addirittura in servizio. E se non erano vicini? Quando erano troppo lontani, in una missione di adescamento o un pattugliamento ad ampio raggio… troppo lontani per il salvataggio e troppo vicini a Zom… Facemmo richiesta per le cosiddette "cariche della misericordia", piccoli esplosivi da attaccare all'imbracatura, così potevamo farli detonare quando proprio non c'erano speranze. Non le ottenemmo mai. «Uno spreco di risorse preziose». Succhiacazzi. Mettere fine alle sofferenze di un valoroso soldato era uno spreco, ma trasformarlo in un "bombacane" questo sì, questo potevano prenderlo in considerazione! Mi scusi? Bombacane. Il nome ufficioso di un programma che per poco non ottenne l'approvazione. Qualche testa di cazzo aveva letto che i russi usavano i "cani mina" durante la seconda guerra mondiale, cani con esplosivi legati sulla schiena e addestrati a correre sotto i carri armati dei nazi. L unico motivo per cui Ivan mise fine al suo programma fu lo stesso per il quale il nostro non cominciò mai: la situazione non era più abbastanza disperata. E quanto cazzo doveva essere profonda la disperazione? Non lo ammetteranno mai, ma secondo me a fermarli davvero fu la minaccia di un altro incidente Eckhart. Quello sì che gli diede una svegliata. Sa di cosa parlo, giusto? Il sergente Eckhart, che Dio la benedica. Era un'addestratrice esperta, operava con l'armata nord. Non l'ho mai conosciuta. Il suo compagno stava svolgendo una missione di adescamento nei pressi di Little Rock, cadde in un fossato, si spezzò una zampa. Lo sciame era a pochi metri di distanza. La Eckhart prese un fucile, provò ad andare a salvarlo. Un qualche ufficiale le si parò davanti, cominciò a sputare regole e motivazioni del cazzo. Lei gli svuotò mezzo caricatore in bocca. La polizia militare la mise giù, la costrinse a stare con le chiappe a terra. La Eckhart sentì tutti i rumori dei morti che circondavano il suo compagno. E poi che successe? La impiccarono, un'esecuzione pubblica, roba di alto profilo. Lo capisco, no, dico sul serio. La disciplina era tutto, le leggi erano fondamentali, erano tutto ciò che avevamo. Ma cazzo se ci furono dei cambiamenti! Da allora in poi gli addestratori ebbero il permesso di andare a salvare i loro compagni, anche se significava rischiare la vita. Non eravamo più considerati semplici risorse, era entrata nel conteggio anche la componente emotiva. Per la prima volta l'esercito ci vedeva come squadre, avevano capito che il cane non era un semplice macchinario che potevi sostituire se si "rompeva". Cominciarono a studiare le statistiche sul numero di addestratori che si ritiravano dopo aver perduto il compagno. Sa, avevamo un tasso di suicidi più alto di tutti gli altri corpi. Più delle forze speciali, più degli addetti al controllo delle tombe, persino più di quegli stronzi fuori di testa a China Lake. Alla città dei segugi conobbi gli addestratori di altri tredici paesi. Dicevano tutti la stessa cosa. Non importa di dove eri, quali erano la tua cultura o il tuo retroterra, i sentimenti erano gli stessi. Chi poteva subire quel tipo di perdita e restare tutto intero? Chiunque ne fosse capace non sarebbe mai diventato un addestratore. Ecco cosa caratterizzava la nostra "razza", la capacità di stabilire un legame così forte con una creatura che non apparteneva neppure alla nostra stessa specie. La caratteristica che spinse tanti miei amici a scegliere il proiettile come via d'uscita era la stessa che ci rese una delle migliori unità del merdoso esercito degli Stati Uniti. E in me la riscontrarono un giorno lungo una strada deserta da qualche parte sulle Montagne Rocciose del Colorado. Ero a piedi sin da quando ero fuggito dal mio appartamento ad Atlanta, tre mesi passati a correre, nascondermi, rovistare tra i rifiuti. Ero rachitico, febbricitante, ero sceso sotto i quarantacinque chili. Trovai questi due tizi sotto un albero. Stavano accendendo il fuoco. Vicino a loro c'era questo bastardino. Muso e zampe erano legati con lacci da scarpa. La faccia era impiastricciata di sangue secco. Se ne stava lì steso, gli occhi vitrei, e gemeva piano. Che successe? Sa, sinceramente non ricordo. Devo averne colpito uno con la mia mazza. A quanto pare gliel'avevo spezzata su una spalla. Mi trovarono addosso all'altro tizio, gli stavo riempiendo la faccia di pugni. Meno di quarantacinque chili, mezzo morto, e picchiai quest'uomo fino quasi a ucciderlo. I soldati della guardia nazionale dovettero tirarmi via con la forza, ammanettarmi alla carcassa di una macchina e darmi un paio di ceffoni prima che tornassi in me. Questo me lo ricordo. Uno dei tizi che avevo attaccato si teneva il braccio, l'altro rimase steso a sanguinare. «Datti una cazzo di calmata», mi disse il tenente. Poi provò a interrogarmi: «Che ti prende? Perché hai picchiato i tuoi amici?». «Non è amico nostro!», strillò quello col braccio rotto. «È un pazzo di merda!». E io non facevo altro che ripetere di continuo: «Non fate male al cane! Non fate male al cane!». Mi ricordo che i soldati si limitarono a ridere. «Gesù Cristo», fece uno di loro guardando i due tizi. Il tenente annuì, poi guardò me. «Compare», mi disse, «mi sa che abbiamo il lavoro giusto per te». Ed ecco come fui reclutato. A volte trovi il tuo cammino, altre volte è il tuo cammino a trovare te. [Darnell accarezza Maze. Lei apre appena un occhio. Scodinzola.] Che ne fu del cane? Vorrei poterle dare un bel finale alla Disney, tipo che diventò il mio compagno e finì col salvare un intero orfanotrofio dalle fiamme o qualcosa del genere. L'avevano colpito con una roccia per metterlo al tappeto. Gli si era accumulato del fluido nei canali uditivi. Perse del tutto l'udito da un orecchio e in parte dall'altro. Ma il naso gli funzionava ancora bene, e diventò un buon cacciatore di ratti quando gli trovai una casa. Catturò abbastanza di quei parassiti da nutrire per tutto l'inverno la famiglia alla quale l'avevo affidato. Immagino che anche questo sia un finale alla Disney. Disney con stufato di Topolino. [Ride piano.] La vuole sapere una cosa davvero buffa? Io i cani li odiavo. Davvero? Li disprezzavo; sacchi di germi sporchi, puzzolenti e bavosi che ti si scopavano le gambe e facevano puzzare di piscio il tappeto. Dio, se li odiavo. Ero il tizio che ti viene a trovare e si rifiuta di accarezzare il cane. Il tizio che al lavoro prende sempre in giro quelli con la foto del cane sulla scrivania. Ha presente? Il tizio che minaccia sempre di chiamare la polizia se il tuo botolo abbaia di notte. [Indica sé stesso.] Abitavo a un isolato da un negozio di animali. Ci passavo davanti in macchina ogni giorno per andare al lavoro, e mi chiedevo sempre come quei perdenti sentimentali e disadattati potessero sborsare tutti quei soldi per dei criceti troppo cresciuti e in grado di abbaiare. Durante il Panico, i morti cominciarono a raccogliersi intorno a quel negozio. Non so dove fosse finito il padrone. Aveva tirato giù le serrande ma lasciando gli animali all'interno. Li potevo sentire dalla finestra della mia camera da letto. Tutto il giorno, tutta la notte. Erano solo cuccioli, sa, avranno avuto un paio di settimane. Piccole creaturine terrorizzate che chiamavano la mamma o chiunque potesse andare lì e salvarli. Li sentii morire, uno dopo l'altro, quando finirono l'acqua. I morti non riuscirono a entrare nel negozio. Erano ancora ammassati fuori dal negozio quando fuggii, quando corsi via senza neanche fermarmi a guardare. Che avrei potuto fare? Ero disarmato, inesperto. Non potevo prendermi cura di loro. A malapena riuscivo a prendermi cura di me stesso. Che avrei potuto fare?… Qualcosa. [Maze sbuffa nel sonno. Darnell le da qualche delicato buffetto.] Avrei potuto fare qualcosa. * SIBERIA, SACRO IMPERO RUSSO [La gente che abita in questa baraccopoli vive in condizioni primitive. Non c'è elettricità, né acqua corrente. Le capanne sono raggruppate dietro una palizzata fatta con tronchi d'albero. Il tugurio più piccolo appartiene a padre Sergei Ryzhkov. È un miracolo vedere come il vecchio ecclesiasta riesca ancora a muoversi. La sua andatura rivela numerose ferite, di guerra e postbelliche, mentre il tremolio delle mani dimostra che tutte le dita sono state rotte. Anche il tentativo di sorriso mi dice qualcosa su quell'uomo: gli unici denti non ancora anneriti sono quelli che gli hanno fatto saltare tanto tempo fa.] Per capire come siamo diventati uno "stato religioso" e perché quello stato cominciò con un uomo come me, deve prima comprendere la natura della nostra guerra contro i non morti. Come in molti altri conflitti, il nostro maggiore alleato era l'inverno. Il freddo pungente, prolungato e rinforzato dai cieli bui del pianeta, ci diede il tempo che ci serviva per prepararci a liberare la nostra patria. A differenza degli Stati Uniti, noi combattevamo una guerra su due fronti. Avevamo la barriera degli Urali a ovest e gli sciami asiatici da sud-est. La Siberia era ormai stabilizzata, finalmente, ma tutt'altro che sicura. Arrivavano molti profughi dall'India e dalla Cina, molti mostri congelati che uscivano dal ghiaccio ogni primavera, e continuano a uscire tuttora. Avevamo bisogno di quei mesi invernali per riorganizzare le forze, guidare la popolazione, fare l'inventario e distribuire le nostre vaste scorte di strumentazioni militari. Non avevamo la produzione bellica di altri paesi. Non c'era nessun dipartimento delle risorse strategiche in Russia: la nostra sola attività era reperire abbastanza cibo per tenere in vita la popolazione. Le armi che avevamo erano il lascito di una nazione industriale e militare. So che voi occidentali avete sempre riso di questa nostra "follia". «Ivan il paranoico», così ci chiamavate, «costruisce carri armati e fucili mentre la gente chiede automobili e burro». Sì, l'Unione Sovietica era arretrata e inefficiente, e sì, la nostra economia crollò dalle cima di montagne di armi. Ma quando la madrepatria ne ebbe bisogno, queste montagne salvarono i suoi figli. [Indica il poster sbiadito sulla parete alle sue spalle. Mostra l'immagine evanescente di un soldato sovietico che dal cielo consegna un rozzo mitra a un russo giovane e grato. La didascalia, DYEDOOSHKA, SPACIBA, dice: «Grazie, nonno».] Io ero il cappellano della trentaduesima divisione di fanteria motorizzata. Eravamo un'unità di categoria D; equipaggiamento di quarta classe, il più vecchio nel nostro arsenale. Sembravamo le comparse di un film sulla Grande guerra patriottica, con i nostri mitra PPSH e i fucili semi automatici Mosin-Nagant. Non avevamo le vostre nuove e graziose uniformi da battaglia. Indossavamo le giubbe dei nostri nonni: lana ruvida, ammuffita e mangiata dalle tarme che a malapena proteggeva dal freddo e non serviva a niente contro i morsi. La nostra percentuale di perdite era molto alta, soprattutto nei combattimenti urbani e principalmente a causa di munizioni difettose. Quelle pallottole erano più vecchie di noi; alcune erano rimaste nelle casse, esposte alle intemperie, sin da quando Stalin aveva esalato l'ultimo respiro. Non si poteva mai sapere quando poteva capitare un "Cugov", quando l'arma poteva fare cilecca proprio mentre un mostro ti veniva contro. Accadde molto spesso alla trentaduesima divisione di fanteria motorizzata. Non eravamo precisi e organizzati come il vostro esercito. Non avevamo la vostra ordinata formazione Raj-Singh né la vostra essenziale dottrina bellica: "un colpo, un morto". Le nostre battaglie erano cruente e brutali. Crivellavamo il nemico con il pesante fuoco automatico dei DshK, lo inondavamo coi lanciafiamme e i razzi Katyusha, e lo schiacciavamo sotto i cingoli dei nostri preistorici carri armati T-34. Era inefficiente, uno spreco di risorse che portava troppe perdite inutili. A Ufa affrontammo la prima vera battaglia della nostra offensiva. E fu il motivo per cui smettemmo di andare nelle città e cominciammo a murarle d'inverno. Imparammo molte lezioni durante quei primi mesi in cui caricavamo a testa bassa dopo ore della nostra implacabile artiglieria pesante, combattevamo isolato per isolato, casa per casa, stanza per stanza. C'erano sempre troppi zombi, troppi colpi andavano a vuoto, troppi ragazzi venivano morsi. Non avevamo le pillole L del vostro esercito. L'unico mezzo per gestire un soldato infetto erano i proiettili. Ma chi doveva premere il grilletto? Certo non gli altri soldati. Uccidere un commilitone, anche per un atto di misericordia come in casi del genere, era troppo simile a ciò che era successo nelle decimazioni. Questo era l'aspetto ironico di tutta la vicenda. Le decimazioni avevano dato al nostro esercito la forza e la disciplina per fare tutto quello che veniva richiesto, tutto tranne quello. Chiedere o addirittura ordinare a un soldato di ucciderne un altro significava varcare un confine che poteva portare a un nuovo ammutinamento. Per un po' la responsabilità ricadde sui comandanti, gli ufficiali e i sergenti maggiori. Non avremmo potuto prendere una decisione più dannosa. Dovevano guardare in faccia questi uomini, questi ragazzi dei quali erano responsabili, coi quali avevano combattuto fianco a fianco, avevano diviso pane e coperte, ragazzi ai quali avevano salvato la vita o dai quali erano stati salvati. Chi può concentrarsi sul monumentale fardello del comando dopo aver commesso un atto del genere? Cominciammo a riscontrare un notevole degrado tra i nostri comandanti superiori. Omissione dei doveri d'ufficio, alcolismo, suicidio - il suicidio diventò quasi un'epidemia tra gli ufficiali. La nostra divisione perse quattro comandanti di grande esperienza, tre giovani tenenti e un maggiore, tutti durante la prima settimana della nostra campagna. Due tenenti si spararono, uno subito dopo aver svolto quell'amaro dovere e l'altro più tardi quella stessa notte. Il terzo comandante di pattuglia scelse un metodo più passivo, quello che cominciammo a chiamare "suicidio da combattimento". Si offrì volontario per un numero sempre maggiore di missioni pericolose, agendo più come un avventato soldato semplice che come un ufficiale assennato. Morì mentre cercava di affrontare una decina di mostri armato solo di una baionetta. Il maggiore Kovpak, invece, sparì. Nessuno sa precisamente quando. Di sicuro non fu preso dagli zombi. L'area era del tutto ripulita e nessuno, assolutamente nessuno, poteva lasciare il perimetro senza una scorta. Sapevamo tutti quello che probabilmente era successo. Il colonnello Savichev rilasciò una dichiarazione ufficiale secondo la quale il maggiore era stato inviato in una ricognizione ad ampio raggio e non era più tornato. Si spinse addirittura a raccomandarlo per un'onorificenza, l'Ordine di Rodina di prima classe. Ma non è possibile mettere a tacere tutte le dicerie, e per il morale di un'unità non c'è niente di peggio che sapere che un ufficiale ha disertato. Io non me la sentivo di biasimare quell'uomo, né me la sento oggi. Kovpak era una brava persona, un comandante di polso. Prima della crisi si era fatto tre campagne in Cecenia e una nel Daghestan. Quando i morti cominciarono a risorgere, lui non solo sventò una rivolta nella sua compagnia ma guidò tutti gli uomini, a piedi e carichi tanto delle provviste quanto dei feriti, da Curia sui monti Salib fino a Manaskent sul mar Caspio. Sessantacinque giorni, trentasette battaglie. Trentasette! Sarebbe potuto diventare un istruttore - si era più che guadagnato questo diritto - ed era anche stato richiesto dalla STAVKA per la sua grande esperienza sul campo. E invece si propose volontario per un immediato ritorno all'azione. E poi diventò un disertore. Si cominciò a parlare di una "seconda decimazione", perché in quei giorni si uccise quasi un ufficiale su dieci, una decimazione che per poco non causò un tragico arresto nel nostro sforzo bellico. Di conseguenza l'alternativa logica, l'unica possibile, fu lasciare che i ragazzi compissero da soli il gesto estremo. Ancora ricordo le loro facce, sporche e brufolose, gli occhi cerchiati e sgranati mentre chiudevano la bocca sulla canna del fucile. Che altro si poteva fare? Non passò molto prima che cominciassero a uccidersi in gruppo, tutti quelli che erano stati morsi in battaglia si riunivano nell'ospedale di campo per sincronizzare il momento in cui avrebbero premuto il grilletto. Immagino che si sentissero consolati sapendo che non morivano da soli. Probabilmente era l'unica consolazione che potevano aspettarsi. Di sicuro non ne ricevevano da me. Ero un uomo di religione in un paese che aveva da tempo perduto la fede. Decenni di comunismo seguiti da una democrazia materialista avevano tolto a quella generazione di russi la conoscenza o il bisogno dell'"oppio dei popoli". In quanto cappellano, mi occupavo soprattutto di raccogliere le lettere che quei giovani condannati scrivevano alle loro famiglie e di distribuire tutta la vodka che riuscivo a trovare. Un'esistenza quasi inutile, me ne rendevo conto, e vista la direzione presa dal nostro paese dubitavo che qualcosa potesse cambiarla. Successe tutto subito dopo la battaglia per riprenderci Kostroma, poche settimane prima dell'assalto ufficiale a Mosca. Ero andato nell'ospedale di campo per portare gli estremi conforti agli infetti. Erano in disparte, alcuni assai malconci, altri ancora in salute e lucidi. Il primo ragazzo che incontrai non poteva avere più di diciassette anni. Non era stato morso, gli era stata negata anche questa misericordia. Allo zombi che lo aveva infettato erano stati strappati gli avambracci dai cingoli di un SU-152. Erano rimasti solo brandelli di carne che penzolavano dagli omeri spezzati, spunzoni di ossa frastagliate appuntiti come lance. Avevano perforato la giubba di lana di quel ragazzo, lì dove delle mani intere lo avrebbero solamente afferrato. Trovai il giovane steso su una branda, perdeva sangue dal ventre, era cinereo, il fucile gli tremava tra le mani. Accanto a lui c'era una fila di altri cinque soldati infetti. Cominciai a dire che avrei pregato per le loro anime. Alcuni si strinsero nelle spalle, altri annuirono educatamente. Presi le loro lettere, come facevo sempre, diedi loro da bere, feci girare persino un paio di sigarette ricevute dal loro ufficiale comandante. Gesti rituali che avevo compiuto già tante altre volte, ma quel giorno mi sentivo stranamente diverso. Qualcosa dentro di me aveva preso ad agitarsi, una tensione, una sensazione vibrante che si fece strada attraverso il cuore e i polmoni. Cominciai a sentirmi scosso in tutto il corpo mentre i soldati si piazzavano la punta del fucile sotto il mento. «Al tre», disse il più anziano. «Uno… due…». Non arrivò oltre. Il ragazzo di diciassette anni cadde all'indietro. Gli altri fissarono sbalorditi il foro di proiettile al centro della sua fronte, poi la pistola ancora fumante nella mia mano, nella mano di Dio. Dio mi stava parlando, sentivo le parole che mi risuonavano nella mente. «Basta con i peccati», mi disse, «basta con le anime condannate all'inferno». Era così chiaro, così semplice. Far uccidere i soldati dagli ufficiali ci era costato troppi validi comandanti, e lasciare che i soldati si uccidessero da soli era costato troppe anime a Dio. Il suicidio era un peccato, e noi, i suoi servitori - noi che avevamo scelto di essere i suoi pastori sulla Terra - eravamo i soli a poter portare la croce della responsabilità di liberare le anime intrappolate nei corpi infetti! Fu questo che dissi al comandante della divisione quando venne a sapere cosa avevo fatto, fu questo il messaggio che si diffuse all'inizio tra tutti i cappellani militari per arrivare poi a ogni prete civile della nostra madre Russia. Quello che in seguito divenne noto come atto di "purificazione finale" era solo il primo passo di un fervore religioso che avrebbe sorpassato anche la rivoluzione iraniana degli anni Ottanta. Dio sapeva che i suoi figli si erano visti negare il suo amore per troppo tempo. Avevano bisogno di una guida, avevano bisogno di coraggio e di speranza! Si potrebbe dire che fu per questo che uscimmo dalla guerra come una nazione di fede, e abbiamo continuato a ricostruire lo stato sulle fondamenta di quella fede. C'è della verità nelle storie di chi dice che questa filosofia fu distorta per motivi politici? [Pausa.] Non capisco. Il presidente si dichiarò anche capo della Chiesa… Il leader di una nazione non può sentire l'amore di Dio? Ma che mi dice allora sui preti organizzati in "squadre della morte", sulle persone uccise per la necessità di "purificare vittime infette"? [Pausa.] Non so di cosa sta parlando. Non fu per questo che lei alla fine fu allontanato da Mosca? Non è per questo che è qui? [Questa volta la pausa è più lunga. Sentiamo rumore di passi che si avvicinano. Qualcuno bussa alla porta. Padre Sergei la apre e si trova davanti un bambino piccolo e cencioso. La faccia pallida e impaurita è sporca di fango. Parla in un frenetico dialetto locale, urla e indica verso la strada. Il vecchio prete annuisce con solennità, dà una pacca sulla schiena al ragazzino, poi si gira verso di me.] La ringrazio per essere venuto. Ora, se vuole scusarmi… [Mentre mi alzo per uscire, padre Sergei apre un grande baule di legno ai piedi del suo letto da dove estrae una bibbia e una pistola della seconda guerra mondiale.] * A BORDO DELLA NAVE AMERICANA HOLO KAI, LUNGO LA COSTA DELLE ISOLE HAWAII [Il Deep Glider 7 sembra più un aereo a doppia fusoliera che un sommergibile in miniatura. Sono steso sul ventre nello scafo di dritta, e guardo verso l'esterno attraverso una spessa punta a cono di materiale trasparente. Il pilota, l'ufficiale di comando Michael Coi, mi fa un cenno dallo scafo di mancina. Choi è uno della "vecchia guardia", probabilmente il più esperto pilota nei corpi di combattimento subacqueo della marina americana. Le tempie grigie e le zampe di gallina sul volto segnato sono in forte contrasto col suo entusiasmo quasi adolescenziale. Quando la nave comincia a calarci verso le acque increspate del Pacifico, una traccia di gergo da surfista trapela dal suo accento altrimenti neutrale.] La mia guerra non è affatto finita. Semmai, possiamo dire che si fa sempre più intensa. Ogni mese il raggio delle nostre operazioni si espande e migliorano le nostre risorse materiali e umane. A quanto si dice ci sono ancora tra i venti e i trenta milioni di zombi, la marea li deposita sulle spiagge o finiscono impigliati nelle reti dei pescatori. Non puoi riparare un oleodotto marino o un cavo transatlantico senza imbatterti in uno sciame. Ed ecco a cosa serve questa nostra immersione: cerchiamo di scovarli, di seguirli e di prevedere i loro movimenti, così magari per i prossimi incontri avremo un qualche preavviso. [Colpiamo le creste delle onde con un tonfo stridente. Choi sogghigna, controlla la strumentazione di bordo, poi cambia il canale radio e comunica con la nave. L'acqua davanti alla mia cupola di osservazione per un attimo ribolle di bianco, poi lascia spazio a un velo di azzurro; ci immergiamo.] Non ha intenzione di farmi domande sulle attrezzature da sub o sulle mute anti squalo al titanio, vero? No, perché questa merda non ha niente a che vedere con la mia guerra. Fiocine, fucili subacquei a cartucce e retini da zombi… Non posso aiutarla per nessuna di queste cose. Se vuole parlare di roba da civili, chieda ai civili. Ma l'esercito usava anche questi metodi. Solo per le operazioni d'acqua dolce, e si trattava quasi esclusivamente della fanteria. Quanto a me, non ho mai indossato una muta a maglie d'acciaio o attrezzature da sub… be'… almeno non in combattimento. La mia guerra è tutta in muta da immersione atmosferica. Una specie di incrocio tra tuta spaziale e armatura. La tecnologia in realtà è vecchia di un paio di secoli, quando un tizio inventò uno scafandro cilindrico con una visiera e buchi per le braccia. Poi arrivarono cose tipo il Tritonia e il Neufelst-Kuhnke. Sembravano usciti da un vecchio film di fantascienza anni Cinquanta, il robot Robby di Il pianeta proibito e quelle cagate lì. Andò tutto in malora quando… ma davvero le interessano queste cose? Sì, la prego… Be', quel tipo di tecnologia andò in malora quando inventarono i respiratori. Tornò in auge solo quando i palombari dovettero scendere davvero in profondità, per lavorare agli oleodotti marini. Sa… più vai in profondità, più aumenta la pressione; più aumenta la pressione più è pericoloso usare i respiratori o altre strumentazioni a gas. Ti tocca passare giorni, a volte mesi, in una camera di decompressione, e se per un qualsiasi motivo devi risalire velocemente in superficie, ti becchi la cosiddetta "malattia dei cassoni", bolle d'aria nel sangue, nel cervello… per non parlare dei pericoli biologici a lungo termine come la necrosi ossea, conseguenze che si pagano per aver assorbito tutta quella merda che secondo natura non dovrebbe mai entrare nel tuo corpo. [Fa una pausa per controllare la strumentazione.] Il modo più sicuro per immergersi, per restare giù più a lungo, era racchiudere il corpo in una bolla d'aria in cui la pressione fosse la stessa che in superficie. [Indica i compartimenti intorno a noi due.] Proprio come noi adesso - sicuri, protetti, ancora in superficie per quanto riguarda i nostri corpi. Ecco a cosa serve la muta da immersione atmosferica, la profondità e la durata sono limitate solo dall'armatura e dalle apparecchiature di supporto biologico. Quindi è come un sottomarino personale? Sommergibile. Un sottomarino può restare in profondità per anni, conservando la propria energia e producendo autonomamente aria per l'equipaggio. Un sommergibile può fare solo immersioni di breve durata, come quelli della seconda guerra mondiale o questo qui. [L'acqua comincia a essere più scura, assume una tonalità come di inchiostro violaceo.] La natura stessa di una muta da immersione atmosferica, il fatto che in realtà si tratta di una corazza, la rende ideale per il combattimento in acque salate e profonde. Non voglio sminuire le mute tradizionali, sa, quelle anti squalo o gli altri tipi a maglia. Con quelle guadagni tantissimo in manovrabilità, velocità, agilità, ma possono servire tutt'al più in acque basse. Chissà come reagirebbero se un paio di quegli stronzi ti mette le mani addosso… ho visto sommozzatori che usavano le mute a maglia finire con le braccia spezzate, le costole sfondate, e tre anche con il collo rotto. E gli annegamenti… se viene forato il tubo dell'aria o i mostri ti strappano il respiratore dalla bocca. E anche quando hai un casco rigido o una muta particolarmente resistente, gli basta tenerti giù finché non finisci la riserva di ossigeno. Ho visto fin troppi uomini morire in quel modo, o provare a risalire a gran velocità lasciando così che fosse un embolo a finire quello che Zom aveva cominciato. Capitavano spesso questi incidenti a chi si immergeva con una muta a maglia d'acciaio? A volte, soprattutto all'inizio, ma a noi non capitavano mai. Non c'erano rischi dal punto di vista dell'incolumità fisica. Il corpo e l'apparecchiatura di supporto biologico sono avvolti in un guscio in lega di alluminio o di qualche altro composto ad alta resistenza. Le giunture nella maggior parte dei modelli sono d'acciaio o di titanio. Zom poteva provare quanto voleva a girarti un braccio, sempre se riusciva ad afferrarlo e stringerlo (cosa difficile, considerando che le parti sono tutte lisce e arrotondate), ma era fisicamente impossibile staccarlo. Se per qualche motivo avevi bisogno di schizzare in superficie, bastava gettare la zavorra o sganciare i meccanismi di propulsione, se ce n'erano… tutte le nostre mute sono galleggianti. Vengono sparate verso l'alto come un tappo di champagne. L'unico rischio lo correvi se Zom ti rimaneva appiccicato addosso durante l'ascesa. Un paio di miei compari sono emersi in superficie con passeggeri non richiesti che si tenevano aggrappati a costo della vita… o meglio, della non morte. [Ridacchia.] Ma queste risalite "a mongolfiera" non si verificavano quasi mai in combattimento. Quasi tutti i modelli di muta da immersione atmosferica hanno un'autonomia di quarantott'ore in caso di emergenza. Non importa quanti mostri ti si ammucchiavano sopra, o se qualche grosso detrito ti finiva addosso o se ti incastravi con una gamba in un cavo subacqueo, te ne potevi stare al sicuro e tranquillo e non dovevi fare altro che aspettare la cavalleria. Nessuno si immerge mai da solo, e credo che nessuno di noi sia dovuto restare a girarsi i pollici per più di sei ore. C'erano occasioni, più di quante ne possa contare, in cui uno di noi finiva impigliato, faceva rapporto e poi chiudeva dicendo che non c'erano pericoli immediati, e che noialtri dovevamo aiutarlo solo dopo aver portato a termine la missione. Ha parlato di "modelli". Ce n'era più di uno? Ce n'erano un sacco: civili, militari, vecchi, nuovi… be'… relativamente nuovi. Non potevamo costruire nessun modello da guerra, quindi dovevamo arrangiarci con quelli già a disposizione. Alcuni dei più vecchi risalivano addirittura agli anni Settanta, i JIM e i SAM. Sono davvero contento di non averli mai dovuti usare. Avevano solo giunture universali e un oblò al posto del visore a cupola, almeno i primi JIM. Conoscevo un tizio, uno del servizio imbarcazioni speciali britannico. Aveva questi enormi ematomi all'interno delle cosce, dove le giunture delle gambe del JIM gli pizzicavano la pelle. Avevano le palle, quegli inglesi, ma non avrei mai scambiato il mio lavoro con il loro. Noi avevamo questi tre modelli di base della marina americana: le mute pesanti Hardsuit 1200 e 2000, e il Mark 1 Exosuit, l'esoscheletro. L'exo, era questa la mia baby. A proposito di fantascienza, quella cosa sembrava fatta apposta per combattere formiche spaziali giganti. Era assai più piccola delle altre due, e abbastanza leggera da poterci addirittura nuotare. Questo era il vantaggio principale sulle Hardsuit, in realtà su ogni altra muta per immersione atmosferica. La possibilità di operare al di sopra del nemico, e persino senza propulsori o slitte, compensava alla grande il fatto che non ti potevi grattare. Le mute pesanti erano abbastanza grandi da poter mettere anche le braccia nella cavità centrale e usare l'equipaggiamento secondario. Cos'era l'equipaggiamento secondario? Luci, telecamere, sonar. Le Hardsuit erano unità complete, una specie di versione full-optional degli esoscheletri. Nella exo non dovevi perdere tempo con tutti quegli indicatori e macchinari. Non avevi tutte le distrazioni dovute alla multifunzionalità delle mute pesanti. L'exo era piccola e semplice, ti potevi concentrare sulle armi e su quello che avevi davanti. Che armi usavate? All'inizio avevamo l'M-9, una specie di versione scadente e modificata degli innesti montati sulle mute russe. Dico "modificata" perché nessuna muta da immersione atmosferica aveva qualcosa di simile alle mani umane. L'alternativa era tra artigli a quattro dita o semplici pinze industriali. Sia gli artigli che le pinze erano buone armi per il corpo a corpo - bastava prendere la testa di un mostro e strizzare - ma rendevano impossibile l'utilizzo di fucili e pistole. L'M-9 veniva fissato all'avambraccio e funzionava a corrente. Aveva un puntatore laser per la mira e cartucce ad aria compressa che sparavano bastoni di acciaio lunghi dieci centimetri. Avevano un solo grosso difetto: erano progettati per operazioni in acque basse. Alle nostre profondità implodevano come gusci d'uovo. Dovette passare circa un anno prima che avessimo un modello efficiente, l'M-11, inventato proprio dallo stesso tizio che aveva inventato le mute pesanti e gli esoscheletri. Spero che quel pazzo di un franco canadese abbia ricevuto un casino di medaglie per tutto quello che ha fatto per noi. L'unico problema con l'M-11 fu che all'inizio il DipRiS lo reputò troppo costoso da produrre. Continuavano a dirci che tra artigli e strumenti vari eravamo più che ben equipaggiati per vedercela con Zom. E cosa li spinse a cambiare idea? Troll. Eravamo nel mare del Nord per riparare la piattaforma di estrazione di gas naturale della Norvegia, e a un tratto eccoli là… Ci aspettavamo un attacco - il rumore e le luci del cantiere attiravano sempre almeno una manciata di zombi. Non sapevamo che ci fosse un intero sciame nei paraggi. Una delle nostre sentinelle diede l'allarme, noi andammo verso la luce del suo faro e venimmo improvvisamente inondati. E davvero orribile combattere corpo a corpo sott'acqua. Il fondale si rimesta, non vedi più niente, è come combattere in un bicchiere di latte. Gli zombi non si limitano a morire quando li colpisci, il più delle volte si disintegrano, frammenti di muscoli, organi e materia cerebrale che si mescolano alla fanghiglia e ti vorticano tutto intorno. I ragazzi di oggi… proprio così, cazzo, sembro il mio vecchio ma è vero, i ragazzi di oggi, quelli che si immergono con le nuove mute, i Mark 3 e 4, hanno questo KiOViZe - il kit per l'orientamento a visibilità zero - con immagini via sonar e strumentazione ottica per la bassa luminosità. L'immagine viene proiettata da uno schermo dritto sul visore a cupola, come in un aereo da combattimento. Ci aggiunga un paio di cuffie idrofoniche ed ecco un bel vantaggio sensoriale su Zom. Ma non andava così quando io entrai nella mia prima exo. Non vedevamo, non sentivamo - non potevamo nemmeno accorgerci se un mostro cercava di prenderci alle spalle. Come mai? Perché il solo grave difetto di una muta da immersione atmosferica è il completo isolamento tattile. La muta è rigida, e questo significa che non puoi percepire niente del mondo esterno, nemmeno se un mostro ti mette le mani addosso. A meno che Zom non ti strattona, cercando di tirarti indietro o di farti cadere, rischi di non accorgerti della sua presenza finché non te lo ritrovi faccia a faccia. Quella notte a Troll… le luci sui nostri caschi non facevano che aggravare il problema, proiettavano un forte bagliore infranto solo dalla mano o dalla faccia di un non morto. Fu l'unica volta in cui mi sentii agitato… non avevo paura, mi capisca, ma ero agitato, ondeggiavo in questo gesso liquido e all'improvviso una faccia marcia sbatté dritto contro la mia cupola facciale. I civili che lavoravano all'oleodotto si rifiutarono di tornare all'opera, nonostante le minacce di rappresaglie, se prima non avessimo ricevuto armi migliori. Avevano già perso un sacco dei loro amici, in attacchi a sorpresa dal buio. Non voglio neanche immaginare come doveva essere. Te ne stai in questa muta a lavorare in un'oscurità quai totale, gli occhi che ti bruciano per la luce della saldatrice, il corpo intorpidito dal freddo o incendiato dall'acqua calda pompata nel tuo sistema. All'improvviso senti queste mani, o i denti. Ti dimeni, chiami aiuto, cerchi di combattere o di nuotare mentre ti tirano su. Magari qualche pezzo del tuo corpo arriva anche in superficie, o tutto quello che rimane è il tubo tagliato a metà. Fu allora che diventammo un'unità ufficiale dell'esercito. La nostra prima missione fu proteggere i lavoratori degli oleodotti, il petrolio doveva continuare a scorrere. In seguito le nostre mansioni si estesero allo sgombero delle teste di ponte e la pulizia dei porti. Cos'è lo sgombero delle teste di ponte? Fondamentalmente, si tratta di aiutare i marine a scendere sulla terraferma. Nelle Bermuda, durante la nostra prima missione anfibia, venimmo a sapere che la testa di ponte era sotto costante attacco da parte dei mostri che venivano dal mare. Bisognava stabilizzare un perimetro, piazzare una rete semicircolare intorno alla zona identificata, abbastanza in profondità perché le navi potessero passarci sopra, ma abbastanza alta per tenere fuori Zom. E qui entrammo in azione noi. Due settimane prima dell'attracco, una nave si fermò all'ancora a diverse miglia dalla costa e cominciò a martellare con il sonar. Serviva ad attirare Zom lontano dalla spiaggia. Ma non finiva per richiamare anche gli zombi delle acque più profonde? I pezzi grossi ci dissero che era un "rischio accettabile". Penso che non avessero nulla di meglio. Per questo l'operazione era stata affidata a noi. Troppo pericolosa con le mute a maglia. Lo sapevamo tutti che sotto la nave col sonar attivo si sarebbero raccolte masse di zombi e, quando la nave si fosse zittita, il bersaglio più luminoso saremmo stati proprio noi. In realtà si rivelò una pacchia, o qualcosa di molto simile. La frequenza degli attacchi era di gran lunga la più bassa che ci fossimo mai trovati ad affrontare, e una volta tirate su le reti la percentuale di successo fu quasi totale. Serviva solo una forza ridotta per fare la guardia, magari per cecchinare il mostro che di tanto in tanto provava a saltare la staccionata. Non c'era davvero bisogno di noi per quel tipo di operazioni. Dopo i primi tre attracchi, ripresero a usare le mute a maglia d'acciaio. E la pulizia dei porti? Quella non era una pacchia. Cominciò durante le fasi finali della guerra, non si trattava semplicemente di aprire una testa di ponte ma di ripulire un porto intero per le navi. Un'operazione massiccia e combinata: mute a maglia, mute a immersione atmosferica, persino i civili con semplici attrezzature da sub e armati di fiocine. Io presi parte alla pulizia di Charleston, Norfolk, Boston, maledetta Boston, e la madre di tutti gli incubi sottomarini, la Città degli eroi. Lo so che ai fantaccini piace sparare cazzate sui combattimenti necessari a ripulire una città, ma si immagini una città sommersa, una città di navi affondate, automobili, aerei e ogni tipo di macerie possibile. Durante l'evacuazione, tutte quelle navi container che cercavano di liberare spazio a bordo gettarono il carico in mare. Divani, forni, montagne su montagne di vestiti. I televisori al plasma si sgretolavano sempre quando ci camminavi sopra. Mi sembrava sempre di calpestare delle ossa. E mi sembrava sempre che ci fosse Zom dietro una lavatrice, c'era sempre Zom ad arrampicarsi sulle cataste di condizionatori d'aria. A volte era solo la mia immaginazione, ma altre… La cosa peggiore… la peggiore era dover ripulire una nave affondata. Ce n'erano sempre una manciata all'interno dei confini di ogni porto. Un paio, come la Frank Cable, una grossa nave da guerra trasformata in rifugio per i profughi, erano sprofondate proprio all'imboccatura del porto. Prima di issare la Cable, dovemmo setacciarla compartimento per compartimento. Quella fu l'unica volta in cui l'exo mi sembrò ingombrante, poco maneggevole. Non andai a sbattere con la testa in tutti i passaggi, ma, accidenti, la sensazione era quella. Un sacco di portelli erano bloccati dalle macerie. O li sgombravamo oppure passavamo attraverso i ponti e le paratie. In alcune navi, il ponte era stato rovinato dai danni o dalla corrosione. Mi stavo facendo strada nella paratia sopra la sala motori della Cable quando all'improvviso il ponte mi crollò sotto i piedi. Prima ancora che potessi provare a nuotare, o anche solo a pensare… ce n'erano migliaia nella sala motori. Fui inghiottito, sommerso da braccia, gambe e pezzi di carne. Se mai dovessi avere un incubo ricorrente, e non sto dicendo che ce l'ho perché non è così, ma se mai dovessi averlo sognerei di ritrovarmi di nuovo lì, solo che nell'incubo sono completamente nudo… voglio dire, sarei completamente nudo. [Sono sorpreso per la rapidità con qui raggiungiamo il fondale. Sembra un territorio deserto e desolato, il bagliore bianco delle nostre luci si perde in un'oscurità permanente. Vedo il corallo mutilato e calpestato dai morti viventi.] Arrivano. [Alzo lo sguardo e vedo lo sciame, sono circa sessanta, escono da quel buio desolato e camminano sul fondale.] Diamogli il benvenuto. [Choi manovra il nostro veicolo sopra di loro. Gli zombi cercano di afferrare le luci dei proiettori, occhi sgranati e mascelle cascanti. Vedo il fioco raggio del laser puntarsi sul primo bersaglio. Un secondo dopo, un piccolo dardo si conficca in quel torace.] E uno… [Il raggio centra un altro bersaglio.] E due… [Choi si muove lungo lo sciame, piazzando su ogni zombi il cartellino di un colpo non letale.] Mi farei uccidere per poterli uccidere. Voglio dire, lo so che lo scopo di tutta questa operazione è studiare i loro spostamenti per organizzare una rete di preallarme. So che se avessimo le risorse per eliminarli tutti lo faremmo. Eppure… [Colpisce il sesto bersaglio. Come tutti gli altri, questo ignora il piccolo dardo che gli si è conficcato nello sterno.] Ma come fanno? Com'è possibile che siano ancora in giro? Niente al mondo è più corrosivo dell'acqua di mare. Questi mostri sarebbero dovuti scomparire prima ancora di quelli sulla terraferma. I vestiti di sicuro sono scomparsi, tutti quelli fatti di materiali organici come cotone o pelle. [Le creature sotto di noi sono praticamente nude.] Allora perché sono ancora qui? Grazie alla temperatura di queste profondità, grazie alla pressione? E perché, a proposito, hanno una tale resistenza alla pressione? Quaggiù il sistema nervoso umano dovrebbe finire in gelatina. Come fanno a stare in piedi, per non parlare del fatto che camminano e "pensano", sempre che il loro si possa chiamare "pensiero". Come fanno? Sono sicuro che quelli davvero in alto hanno tutte le risposte, e sono sicuro che se non me le spiegano è solo perché… [All'improvviso è distratto da una luce intermittente sul pannello di guida.] Ehi, ehi, ehi. Dia un'occhiata. [Guardo il mio panello. Per me questi indicatori sono incomprensibili.] Il livello delle radiazioni è bello alto qui. Devono venire dall'oceano Indiano, Iran o Pakistan, o magari quel sommergibile dei rossi cinesi che affondò a Manihi. Si ricorda? [Spara un altro dardo.] Lei è fortunato. Questa è una delle ultime immersioni di ricognizione gestita da esseri umani. Il prossimo mese si passa ai veicoli guidati a distanza. Ci sono state molte controversie sull'utilizzo di quei veicoli anche per il combattimento. Non succederà mai. La storiona ha troppo influenza ai piani alti. E non permetterà mai al congresso di sostituirci con una massa di droidi. Ma le loro posizioni hanno una qualche validità? Cioè? Vuole sapere se i robot sono più efficaci di noi in combattimento? Diamine, no! Tutte quelle chiacchiere sul fatto di limitare le perdite umane sono cazzate. Non abbiamo mai perso un uomo in combattimento, mai. Il tizio del quale continuano a parlare, Chernov, fu ucciso dopo la guerra, sulla terraferma, quando si sbronzò e svenne sui binari del tram. Politici di merda. Forse i robot sono più efficienti in rapporto ai costi, ma di certo non sono migliori. E non mi riferisco solo all'intelligenza artificiale; mi riferisco al coraggio, l'istinto, l'iniziativa, tutto quello che ci rende ciò che siamo. Per questo io sono ancora qui, e lo stesso vale per la storiona e quasi tutti gli altri veterani che si tuffarono durante la guerra. Per lo più siamo in questo corpo perché dobbiamo, perché nessuno se n'è ancora uscito con un'accozzaglia di chip e bit che ci possa sostituire. Mi creda, quando ci riusciranno non ne vorrò sapere più niente di esoscheletri, lascerò la marina e sarà tutto un ci-vu-i. Cosa? Ci-vu-i, Convoglio verso l'ignoto, questo vecchio film di guerra in bianco e nero. C'era un tizio, ha presente lo skipper nel telefilm Gilligan's Island? Suo padre. Aveva una battuta… «Mi metterò un remo in spalla e comincerò a camminare. La prima volta che qualcuno mi chiederà, "Cos'è che hai in spalla?", sarà lì che mi fermerò a vivere». * QUEBEC, CANADA [La piccola casa di campagna non ha un muro di cinta, niente sbarre alle finestre, nessun catenaccio alla porta. Quando chiedo all'uomo che vive qui il perché di questa vulnerabilità, lui si limita a ridacchiare e continua a mangiare. André Renard, fratello del leggendario eroe di guerra Emile Renard, mi ha chiesto di mantenere segreta la posizione di questo edificio. «Non mi importa se mi trovano i morti», dice con apatia, «ma non ho molta voglia di rivedere i vivi». Francese di nascita, è emigrato in questo posto dopo la fine ufficiale delle ostilità nell'Europa occidentale. Nonostante i numerosi inviti da parte del governo francese, non è più tornato in patria.] Sono tutti bugiardi, tutti quelli che dicono che la loro campagna fu «la più dura di tutta la guerra». Tutti quegli sbruffoni che si battono il petto e blaterano sulla guerra di montagna, nella giungla o in città. Le città, oh, quanto gli piace blaterare sulle città! «Non c'è niente di più terrificante che combattere in una città!». Ma davvero? Be', provate a combattere sotto una città. Sa perché il panorama di Parigi è privo di grattacieli? Parlo della vera Parigi, quella prebellica. Sa perché ammassarono tutte quelle mostruosità in ferro e acciaio in periferia, a La Defense? Certo, ci sono i motivi estetici, il senso di continuità nazionale e l'orgoglio civico… non come l'architettura meticcia di Londra. Ma la verità, il motivo logico e pratico di una Parigi libera dai monoliti in stile americano, è il fatto che sottoterra ci sono troppi tunnel per poter reggere un grattacielo. Ci sono tombe romane, le cave che fornivano pietra calcarea a gran parte della città, persino i bunker usati dalla Resistance durante la seconda guerra mondiale perché, sì, c'è stata davvero una Resistance! Poi c'è la metropolitana, le linee telefoniche, le condutture del gas, le tubature dell'acqua… e in mezzo a tutto questo ci sono le catacombe. Laggiù erano sepolti circa sei milioni di corpi, presi dai cimiteri di prima della rivoluzione, dove i cadaveri venivano semplicemente gettati come spazzatura. Le catacombe contenevano intere pareti di teschi e ossa sistemati secondo uno schema macabro nella sua precisione. Era addirittura funzionale, perché in alcuni punti le ossa ancora salde trattenevano come una barriera montagne di resti messi a casaccio. I teschi… mi sembrava sempre che mi deridessero. Non credo di poter biasimare i civili che provarono a sopravvivere in quel mondo sotterraneo. Non esistevano i manuali di sopravvivenza all'epoca, non c'era Radio Terra Libera. Eravamo nel Grande panico. Forse qualcuno che credeva di conoscere quei tunnel decise di provarci, qualcun altro lo seguì, poi qualcun altro ancora e così via. La voce cominciò a girare, «sottoterra è sicuro». Un quarto di milione, questo è il risultato della conta delle ossa, duecentocinquantamila profughi. Forse, se si fossero organizzati, se avessero portato con sé cibo e attrezzi, se magari avessero avuto il buon senso di sigillare l'entrata e di assicurarsi che tra loro non c'erano infetti… Com'è possibile dichiarare che una qualsiasi esperienza sia paragonabile a quello che dovemmo sopportare noi? Il buio e il fetore… non avevamo quasi nessun visore notturno, ce n'era appena uno per plotone, quando eri fortunato. E anche le batterie di riserva per le torce erano merce rara. A volte ce n'era solo una in funzione per ogni squadra, solo per l'uomo in avanscoperta, che fendeva l'oscurità con un raggio schermato di rosso. L'aria era avvelenata dalle fogne, dagli agenti chimici, dalla carne che imputridiva… le maschere antigas erano una barzelletta, quasi tutti i filtri si erano esauriti da tempo. Indossavamo tutte quelle che riuscivamo a trovare, vecchi modelli militari o quelle dei pompieri, che ti coprivano tutta la testa, ti facevano sudare come un maiale, ti rendevano sordo oltre che cieco. Non riuscivi mai a capire dove ti trovavi, il visore era annebbiato, le voci dei tuoi compagni di squadra arrivavano ovattate, mischiate al crepitare delle comunicazioni radio. E le radio erano di quelle coi cavi, capisce, perché le trasmissioni via etere non erano affidabili. Usavamo vecchi fili del telefono, rame, non fibra ottica. Li strappavamo fuori dalle guaine e ci portavamo dietro questi enormi rotoli per estendere il raggio d'azione. Era l'unico modo per tenersi in contatto con le altre squadre e, il più delle volte, l'unico modo per non perdersi. Perdersi era davvero facile. Le mappe erano tutte prebelliche e non tenevano conto delle modifiche apportate dai superstiti, i collegamenti tra i tunnel e gli spazi ricavati, le buche nel pavimento che ti si aprivano davanti all'improvviso. Ci si perdeva almeno una volta al giorno, e a quel punto toccava tornare indietro seguendo il cavo della radio, controllare la posizione sulla mappa e cercare di capire cos'era andato storto. A volte bastavano pochi minuti, altre volte ci volevano ore, giorni persino. Quando un'altra squadra era sotto attacco, sentivi le urla dalla radio o ti arrivava l'eco attraverso i tunnel. L'acustica era un nemico ingannevole. Strilla e gemiti arrivavano da ogni direzione. Non sapevi mai dove andare. Almeno con la radio si poteva provare a stabilire con precisione la posizione dei compagni. Se non erano in preda al panico, se sapevano dove si trovavano, se tu sapevi dove ti trovavi… Le corse… sfrecci tra i corridoi, sbatti la testa sul soffitto, strisci su mani e ginocchia pregando con tutto te stesso la vergine Maria perché li faccia resistere ancora un po'. Raggiungi la loro postazione, scopri che hai sbagliato, sei in una stanza vuota, e le grida di aiuto sono ancora lontane. E quando arrivi, magari non trovi altro che ossa e sangue. O magari hai la fortuna di trovarci ancora gli zombi, hai un'occasione di vendetta… e se ci hai messo tanto ad arrivare la vendetta può includere la morte dei tuoi amici rianimati. Combattimento ravvicinato. Ravvicinato così… [Si sporge dal tavolo, porta la faccia a pochi centimetri dalla mia.] Non esisteva un equipaggiamento standard. Ognuno aveva quello che riteneva più adatto. Non c'erano armi da fuoco, capisca bene. L'aria, il gas, troppi elementi infiammabili. Lo sparo di una pistola… [Imita il rumore di un'esplosione.] Avevamo la Beretta-Grechio, il fucile ad aria compressa di fabbricazione italiana. Era una versione bellica del fucile a pallini. Ne potevi far fuori in media cinque, sei o sette se glielo premevi dritto in testa. Una buona arma, ma non ce n'erano mai abbastanza. E bisognava stare attenti! Se sbagliavi mira, se il pallettone colpiva una pietra asciutta e scoccava una scintilla… le fiamme potevano riempire tunnel interi, esplosioni che bruciavano vivi gli uomini, palle di fuoco che scioglievano le maschere ancora in faccia. Il corpo a corpo era sempre meglio. Così… [Si alza per mostrarmi un oggetto sulla mensola del camino. Il manico dell'arma è protetto da una semisfera d'acciaio. Da questa semisfera partono ad angolo retto due punte d'acciaio lunghe venti centimetri.] Capisce perché ha questa forma, vero? Non c'era spazio per maneggiare una spada. Colpi veloci, negli occhi o sopra la testa. [Mi dà una dimostrazione, una rapida combinazione di pugno e affondo.] L'ho progettata io stesso, è una versione moderna dell'arma usata dal mio bisnonno a Verdun, capisce? Ha presente Verdun? «On ne passe pas», non passeranno. [Torna al suo pranzo.] Non c'era spazio, non c'erano preavvisi, te li ritrovavi addosso all'improvviso, magari dritto davanti agli occhi, o ti prendevano da un passaggio laterale che tu nemmeno sapevi ci fosse. Portavamo tutti un qualche tipo di armatura… catena di maglia o cuoio pressato… quasi sempre troppo pesante, troppo soffocante, pantaloni e giustacuore di cuoio, pesanti camicie in maglia di ferro. Provi a combattere e sei già esausto, gli uomini si strappavano via la maschera, boccheggiavano, inalavano quel fetore. Molti morivano prima che riuscissimo a riportarli in superficie. Io avevo i gambali, le protezioni qui [si indica gli avambracci] e i guanti, cuoio coperto con maglia di ferro, facile da togliere quando non ero in combattimento. Anche questi li avevo progettati io. Non avevamo le uniformi da battaglia americane, ma avevamo le vostre protezioni a maglia, gli alti stivali impermeabili intrecciati con tessuto a prova di morso. Erano necessari. L'acqua era alta, quell'estate; la pioggia continuava a cadere, e la Senna era un torrente in piena. C'era umidità dappertutto. Faceva marcire la pelle dell'inguine, tra le dita di mani e piedi. L'acqua arrivava sempre alle caviglie, a volte fino alle ginocchia o alla vita. Magari eri in una zona dove potevi camminare o andare carponi - a volte dovevamo strisciare immersi fino ai gomiti in questo fluido puzzolente. E all'improvviso il terreno spariva. Finivi a testa in giù in una di queste buche non riportate dalle mappe. Avevi appena un paio di secondi per raddrizzarti prima che la maschera si riempisse d'acqua. Scalciavi, ti agitavi, i tuoi compagni ti prendevano e ti tiravano su in tutta fretta. Ma annegare era l'ultimo dei tuoi pensieri. Gli uomini si dimenavano alzando schizzi d'acqua, si sforzavano di stare a galla nonostante il peso dell'attrezzatura, e all'improvviso li vedevi sgranare gli occhi, sentivi gli strilli attutiti dalla maschera. Il momento dell'attacco lo percepivi fisicamente: rumori di strappo o lacerazione, e all'improvviso il povero bastardo di turno ti finiva addosso e ti faceva cadere. Se non portava gli stivali di protezione… partiva un piede, la gamba intera; se stava strisciando ed era caduto di faccia… a volte partiva la faccia stessa. In queste occasioni ci ritiravamo fino a una postazione di difesa e aspettavamo l'arrivo dei Cousteau, i sommozzatori addestrati a muoversi e combattere in questi tunnel allagati. Con solo una torcia e una muta anti squalo, se erano abbastanza fortunati da ottenerne una, e al massimo due ore di autonomia respiratoria. In teoria dovevano essere attaccati a un cavo di recupero, ma quasi tutti si rifiutavano. I cavi tendevano ad aggrovigliarsi e ostacolare i loro movimenti. Quegli uomini, e quelle donne, avevano una probabilità su venti di sopravvivere, la percentuale più bassa di qualsiasi branca di qualsiasi esercito. Non mi importa quello che dicono gli altri. C'è da meravigliarsi se già entrando a far parte di quell'unità ricevevano la legione d'onore? E a cosa serviva? Quindicimila morti o dispersi. Non solo i Cousteau, tutti noi, l'intera unità. Quindicimila anime in appena tre mesi. Quindicimila, mentre in tutto il mondo l'intensità della guerra cominciava lentamente a calare. «Andate! Andate! Combattete! Combattete!». Non doveva essere per forza così. Quanto ci hanno messo gli inglesi a ripulire tutta Londra? Cinque anni, tre anni dopo la fine ufficiale della guerra? Andarono lentamente, badavano alla sicurezza, un settore per volta, bassa velocità, bassa intensità, bassa percentuale di perdite. Lenti e sicuri, come in gran parte delle città maggiori. Perché noi no? Quel generale inglese, com'era quella sua frase? «Basta eroi morti, fino alla fine dei tempi…». "Eroi", ecco cos'eravamo, cosa volevano i nostri capi. Ecco ciò di cui la nostra gente sentiva di aver bisogno. Dopo tutto quello che è successo, non solo in questa guerra, ma in tante altre guerre precedenti: Algeria, Indocina, i nazi… capisce cosa voglio dire… capisce il dolore e la pena? Noi comprendevamo davvero bene il discorso del presidente americano sul fatto di «rivendicare la nostra sicurezza»; lo comprendevamo meglio di molti altri. Avevamo bisogno di eroi, nomi e posti nuovi per ristabilire il nostro orgoglio. L'Ossario, la Cava di Port-Mahon, l'Ospedale… quello fu il nostro momento di gloria… l'Ospedale. I nazi l'avevano costruito per rinchiuderci i malati di mente, così vuole la leggenda, per lasciarli morire di fame dietro le mura di cemento. Durante la nostra guerra, fu trasformato in infermeria per chi era stato morso da poco. In seguito, quando i morti presero a rianimarsi e l'umanità dei superstiti si spense insieme alle luci elettriche, cominciarono a lanciare gli infetti e chissà chi altro in quel covo di non morti. Una squadra di avanscoperta varcò la soglia senza sapere cosa c'era dall'altra parte. Avrebbero potuto ritirarsi, far saltare il tunnel, sigillarlo di nuovo… Una sola squadra contro trecento zombi. Una squadra guidata dal mio fratellino. La sua voce fu l'ultima cosa che sentimmo prima che la radio si zittisse. Le sue ultime parole. «On ne passe pas!». * DENVER, COLORADO, USA [Il clima è perfetto per il picnic di quartiere a Victory Park. Il fatto che questa primavera non si sia registrato nessun avvistamento fornisce a tutti un ulteriore motivo di celebrazione. Todd Wainio se ne sta ai margini del campo di gioco, aspetta una palla alta che, secondo lui, «non arriverà mai». Forse ha ragione, e in effetti nessuno pare infastidito dal fatto che io sia accanto a lui.] La chiamarono "la strada per New York", ed era una lunga, lunga strada. Avevamo tre grandi armate: nord, centro e sud. La strategia principale prevedeva un'avanzata unita attraverso le Grandi pianure, attraverso il Midwest, poi ci saremmo separati agli Appalachi, le ali dirette a nord e a sud, Maine e Florida, per poi marciare lungo la costa e riunirsi al gruppo centrale che avrebbe valicato le montagne. Ci vollero tre anni. Perché così tanto? Amico, ne prenda una a caso: il fatto che viaggiavamo a piedi, il tipo di terreno, le condizioni climatiche, il nemico, la tecnica di battaglia… Quest'ultima consisteva nell'avanzare in due linee, una dietro l'altra, che si allungavano dal Canada all'Aztlan… No, Messico, all'epoca non si chiamava ancora Aztlan. Ha presente quando precipita un aereo, tutti i pompieri che setacciano il campo in cerca di rottami? Procedono in linea, lentamente, per controllare ogni singolo centimetro di terreno. Ecco, così facevamo. Non saltammo un solo maledetto centimetro tra le Montagne Rocciose e l'Atlantico. Appena individuavi Zom, in gruppo o solo soletto, una unità FAR si fermava e… FAR? Forza per un'adeguata reazione. Non è che potevi fermare un'intera armata per uno o due zombi. Un sacco di mostri più vecchi, quelli contagiati all'inizio della guerra, cominciavano a fare abbastanza schifo, tutti sgonfi, parti di cranio in mostra, ossa che spuntavano dalla carne. Alcuni neanche si reggevano più in piedi, ed erano questi i più pericolosi. Strisciavano sul ventre, o si trascinavano a faccia in giù nel fango. E così si fermava una sezione, un plotone o magari un'intera compagnia, a seconda di quanti ne incontravi, e restava giusto il tempo necessario a ripulire il campo di battaglia. Il buco lasciato dalla FAR veniva coperto da un'unità parimenti numerosa che si staccava dalla seconda linea, un chilometro e mezzo più indietro. Così il fronte non si rompeva mai. Avanzando con questi saltelli da rana percorremmo tutto il paese. Funzionava, senza dubbio, ma, amico mio, ci voleva tempo. E di notte bisognava tirare il freno. Quando calava il sole potevi anche sentirti sicuro, la zona poteva sembrare ripulita, ma lo spettacolo era sospeso fino all'alba. E poi c'era la nebbia. Non sapevo che la nebbia potesse essere così fitta nell'entroterra. Avrei sempre voluto chiedere spiegazioni a un meteorologo o roba del genere. La nebbia poteva bloccare tutto il fronte, a volte per giorni. Ce ne stavamo seduti; visibilità zero, con i K-9 che di tanto in tanto abbaiavano o un uomo in fondo alla linea che gridava: «Contatto!». Sentivi i versi, e poi cominciavano ad apparire le sagome. Era difficile anche solo restare immobili ad aspettarli. Una volta ho visto un film, un documentario della BBC che spiegava come l'esercito britannico non poteva mai fermarsi proprio perché nel Regno Unito c'è tanta nebbia. C'era una scena, dove la telecamera inquadrava un vero scontro a fuoco, si vedevano solo le scintille delle armi e queste silhouette indistinte che cadevano a terra. Non c'era bisogno di aggiungere quella colonna sonora da brivido. Già solo guardando le immagini c'era da farsela addosso. Un'altra cosa che ci rallentava era la necessità di tenere il passo degli altri paesi, dei messicani e dei franco canadesi. Nessuno dei nostri tre eserciti aveva i numeri per liberare tutto il paese di appartenenza. Il patto era che loro tenevano sicuri i nostri confini mentre noi facevamo le pulizie di casa. Una volta stabilizzati gli Stati Uniti, gli avremmo dato tutto ciò di cui avevano bisogno. Era l'inizio delle forze multinazionali della nuova ONU, ma io mi congedai molto prima. Per me si è trattato sempre di correre e aspettare, strisciare su terreni impervi o nei centri abitati. Oh, vogliamo parlare di rallentamenti? L'argomento principe allora è il combattimento urbano. La strategia era sempre la stessa: circondare la zona bersaglio. Organizzavamo difese semi-permanenti, le ricognizioni arrivavano in ogni forma, dai satelliti al fiuto dei K-9, facevamo di tutto per portare Zom allo scoperto ed entravamo in città solo quando eravamo sicuri che non ne sarebbero arrivati altri. Astuto, sicuro e relativamente facile. Sì, come no. Quanto a circondare la "zona", qualcuno vorrebbe dirmi dove quella zona inizia? Le città non erano più città, ha presente, erano tutte un susseguirsi di periferie estese. La signora Ruiz, uno dei nostri dottori, parlava di "riempimenti". Era stata nel settore immobiliare prima della guerra, e ci spiegò che i terreni più caldi sono sempre quelli tra due città. Maledetti riempimenti, imparammo subito a odiare quel termine. Per noi significava ripulire le periferie isolato dopo isolato prima di poter anche solo cominciare a pensare di stabilire un perimetro di quarantena. Incroci nati intorno a un fast-food, centri commerciali, chilometri e chilometri di alloggi da due soldi uno uguale all'altro. Anche in inverno, non è che era tutto sicurezza e comodità. Io ero nell'armata nord. All'inizio pensai che fosse un'occasione d'oro, sa. Per sei mesi l'anno non mi toccava vedere mostri se non sotto ghiaccio, per otto mesi in realtà, visto com'era il clima a quel tempo. Pensavo, ehi, quando cala la temperatura saremo più o meno degli spazzini: trovali, vai di Lobo, segnala il corpo per la sepoltura quando arriverà il disgelo, nessun problema. Ma una botta di Lobo l'avrebbero dovuta dare a me, se davvero credevo che il cattivo fosse solo Zom. C'erano i quisling, identici a quelli veri ma resistenti all'inverno. Avevamo queste unità di "risanamento umano", che erano più o meno degli animalisti, solo più pomposi. Facevano del loro meglio per sparare un dardo di sonnifero a tutti i quisling che incontravamo, li impacchettavano e li spedivano alle cliniche di riabilitazione, all'epoca credevamo ancora di poterli riabilitare. I selvaggi erano una minaccia altrettanto grave. Un sacco di loro non erano più bambini, alcuni erano adolescenti, altri ormai adulti. Erano veloci, scaltri, e se sceglievano di combattere invece di fuggire ti potevano davvero incasinare la giornata. Ovviamente, quelli del risanamento umano provavano ad addormentare anche i selvaggi, e ovviamente non funzionava sempre. Quando un toro di novanta chili impazzito si lancia alla carica per farti il culo, non basta qualche milligrammo di tranquillante per metterlo giù prima che colpisca. Un sacco di risanatori umani si presero diverse batoste, alcuni dovemmo anche rimandarli a casa in fasce. I pezzi grossi dovettero intervenire e assegnare una squadra di fantaccini come scorta. Se il dardo di sonnifero non fermava il selvaggio, noi sì, eccome se lo fermavamo. Nessuna creatura strilla più forte di un selvaggio con un proiettile "torta di ciliegie" che gli brucia le viscere. I risanatori reagivano davvero male, a questa tecnica. Erano tutti volontari, con questa fissazione che valeva sempre la pena salvare una vita umana, qualsiasi vita umana. Immagino che la storia gli abbia dato ragione, sa, pensando a tutte le persone che riuscirono a riabilitare, tutte le persone alle quali noi invece avremmo sparato a vista. Se avessero avuto le risorse, sarebbero riusciti a fare lo stesso con gli animali. Amico, i branchi di bestie selvatiche, ecco quello che più mi faceva paura. E non sto parlando dei cani. Coi cani sapevi cosa fare. L'attacco di un cane era sempre telefonato. No, sto parlando di un'altra razza, anzi, di altri "razzi": erano come leoni, quei gatti, metà puma e metà tigri dell'era glaciale dal cazzo a sciabola. Magari erano davvero dei puma, di sicuro lo sembravano, o forse erano solo la progenie di gatti domestici che si erano salvati perché erano dei veri rottinculo. Ho saputo che su al nord erano ancora più grossi, per qualche legge di natura, roba di evoluzione. Ne capisco davvero poco di ecologia, non vado oltre quel paio di documentari prebellici. Ho sentito dire che la trasformazione dei gatti era dovuta al fatto che i topi erano tipo dei nuovi corvi; veloci e abbastanza furbi da tenersi alla larga da Zom, si nutrivano di cadaveri, si moltiplicavano a milioni, vivevano sugli alberi e tra le rovine. Erano diventati anche loro dei bei rottinculo, quindi qualsiasi animale abbastanza tosto da dargli la caccia doveva essere ancora più rottinculo. Ed ecco i razzi, grandi in media il doppio del normale, zanne, artigli e una vera e propria passione da tossici per il sangue caldo. Dovevano essere pericolosi per i cani da fiuto. Sta scherzando? I cani li adoravano, persino i bassotti, perché si sentivano di nuovo dei cani. No, erano pericolosi per noi, ci saltavano addosso dai rami degli alberi, dai tetti. Non si lanciavano alla carica come i cani selvatici, aspettavano, si prendevano il loro tempo, finché non eri troppo vicino per poter usare le armi. Nei pressi di Minneapolis, il mio squadrone stava ripulendo un piccolo centro commerciale all'aperto. Mentre passavo dalla vetrina distrutta di uno Starbucks, tre di quelle bestiacce mi saltarono addosso da dietro il bancone. Mi buttarono a terra, cominciarono a graffiarmi braccia e viso. Come crede che me la sia fatta questa? [Indica la cicatrice sulla guancia.] Immagino che la sola perdita reale di quel giorno furono le mie mutande. Tra l'uniforme da battaglia a prova di morso e la corazza che avevamo cominciato a portare, il giubbotto antiproiettile, il casco… Era da tanto che non usavo protezioni rigide, uno si dimentica quanto è bello starsene leggeri. I selvaggi, la gente intendo, erano in grado di usare armi da fuoco? Non erano in grado di fare niente di umano, per questo erano selvaggi. No, il giubbotto antiproiettile ci proteggeva da alcune delle persone "normali" che incontravamo. Non sto parlando di ribelli organizzati, ma di tizi che erano versioni fuori di testa dell'ultimo uomo sulla Terra. Ce n'erano sempre uno o due in ogni città, un tizio o una pollastrella che erano riusciti a sopravvivere. Ho letto da qualche parte che negli Stati Uniti erano più numerosi che in qualsiasi altro paese, ha a che fare con la nostra natura individualista o cose del genere. Queste persone non vedevano nessuno da un bel po'. Un sacco delle prime sparatorie cominciarono solo per sbaglio, per un riflesso non controllato. Il più delle volte riuscivamo a convincerli a parole. Questi in realtà erano i Robinson Crusoe - un modo simpatico per dire che avevano ancora il cervello al suo posto. I veri "ultimo uomo sulla Terra" erano quelli un po' troppo abituati a fare il re. Re di cosa non lo so, di mostri, quisling e animali impazziti forse, ma immagino fossero convinti di passarsela alla grande, e noi eravamo quelli che volevano togliergli il regno. Fu uno di loro che mi beccò. Ci stavamo avvicinando alle torri Sears a Chicago. Chicago, un incubo buono per tre vite. Eravamo nel mezzo dell'inverno, il vento dal lago frustava così forte che facevamo fatica a stare dritti, e all'improvviso sentii il martello di Thor che mi colpiva in testa. Una cartuccia di un fucile da caccia molto potente. Da quel giorno, non mi sono mai più lamentato per il peso o la durezza delle nostre protezioni. La banda nella torre, quei tizi avevano il loro regno, e non volevano cederlo a nessuno. Fu una delle rare volte in cui usammo tutto il cucuzzaro, FAR, granate, fu da allora che i Bradley cominciarono a tornare di moda. Dopo Chicago i pezzi grossi capirono che ormai ci muovevamo in un ambiente troppo ostile. Fu il ritorno di protezioni rigide per le mani e il torace, anche d'estate. Grazie, città del vento. Ogni squadrone ricevette quei volantini sulla "piramide delle minacce". Erano in ordine di probabilità, non di pericolosità. Alla base c'era Zom, poi gli animali selvatici, gli umani selvaggi, i quisling e, in cima, gli "ultimo uomo sulla Terra". So che a un sacco di tizi dell'armata sud piace sparare cazzate su come per loro era sempre più dura, perché da noi l'inverno cancellava Zom dalla voce "minacce". Già, certo, e lo rimpiazzava con un'altra voce: l'inverno! Di quant'è che era calata la temperatura in certe zone? Dieci, quindici gradi? Già, per noi era proprio facile, sepolti nella neve grigia fino alle chiappe, sapendo che per ogni cinque ghiaccioli allo zombi che spaccavi ce n'erano minimo altri cinque che aspettavano il primo disgelo. Almeno i tizi giù a sud sapevano che una volta spazzata un'area quella se ne restava spazzata. Loro non si dovevano preoccupare di attacchi dalle retrovie. Noi dovevamo spazzare ogni area quanto meno tre volte. Usavamo di tutto, bastoni, K-9, radar di alta tecnologia. Passavamo e ripassavamo, e sto parlando del cuore nero dell'inverno. Perdemmo più uomini per congelamento che per qualsiasi altro incidente. E lo stesso, ogni primavera, sapevi, sapevi con ogni certezza che… che ti saresti ritrovato a dire cose tipo: «Oh, merda, ci risiamo». Voglio dire, ancora oggi, con tutte le operazioni militari e i gruppi volontari dei civili, la primavera è come prima era l'inverno, la natura ci fa sapere che la bella vita è finita per qualche mese. Mi parli di come liberavate le zone isolate. Scontri duri, tutti. Si ricordi che quelle zone erano ancora assediate, centinaia, a volte anche migliaia di zombi. Le persone rintanate nelle roccaforti gemelle di Comerica Park e Ford Field avevano un fossato - li chiamavamo così, "fossati" - con almeno un milione di mostri. Tre giorni di massacro, al confronto Hope sembrava una scaramuccia da niente. Fu l'unica volta in cui pensai davvero che ci avrebbero sopraffatto. Le pile di cadaveri erano così alte che credevo ci avrebbero letteralmente seppellito sotto una valanga di corpi. Battaglie del genere ti lasciavano bollito, devastato, nel corpo e nella mente. Dopo volevi solo dormire, nient'altro, neanche mangiare o fare il bagno, nemmeno scopare. Volevi solo trovarti un posto asciutto e caldo, chiudere gli occhi, dimenticare tutto. Come erano le reazioni della gente che liberavate? Di ogni tipo. Nelle zone militari erano abbastanza formali. Un casino di cerimonie, bandiere che salivano e scendevano: «Sir, con questo atto la libero da…», «E questa libertà io accetto…», cazzate del genere. Ogni tanto ci toccava anche la gara a chi ce l'aveva più lungo. Ha presente, no? «Non avevamo bisogno di nessun salvataggio», e tutto il resto. Li capisco. Ogni fantaccino vuole essere quello che sale a conquistare la collina, a nessuno piace essere quello nel forte liberato. Certo, non avevi bisogno di nessun salvataggio, compare, certo. A volte però era vero. Come per gli aviatori fuori da Omaha. Era un centro strategico per i lanci col paracadute, voli regolari quasi ogni ora. Loro se la stavano passando davvero meglio di noi, sbobba fresca, doccia calda, letto morbido. Sembrò quasi che fossero loro a salvare noi. D'altro canto, ci furono anche quei marine su Rock Island. Non vollero ammettere quanto erano messi male, e a noi andava bene così. Dopo quello che avevano passato, il minimo che gli potevamo concedere era il diritto di fare gli spacconi. Non li ho mai conosciuti di persona, ma ho sentito le loro storie. E le zone civili? Una storia completamente diversa. Una figata, cazzo! Ci acclamavano, gridavano. Era come uno si immaginava che dovesse essere, come quei vecchi soldati in bianco e nero che marciano su Parigi o quello che è. Eravamo rock star. Mi sono fatto più… be'… se ci sono un po' di piccoletti tra qui e la città degli eroi che per caso mi somigliano… [Ride.] Ma c'erano le eccezioni. Già, direi di sì. Magari non spesso, ma ogni tanto c'era qualcuno, una faccia incazzata nella folla che ci urlava contro. «Perché cazzo ci avete messo tanto?». «Mio marito è morto due settimane fa!». «Mia madre è morta aspettando il vostro arrivo!». «Abbiamo perso mezzo paese la scorsa estate!». «Dov'eravate quando avevamo bisogno di voi?». Gente che mostrava fotografie, volti. Quando marciammo su Jonesville, nel Winsconsin, un tizio aveva un cartellone con la foto di una ragazzina sorridente. Sotto c'era scritto: «Meglio tardi che mai?». Finì picchiato dalla sua stessa gente; non avrebbero dovuto. Era questa la merda che ci capitava di vedere, una merda che ti tiene sveglio anche se non dormi da cinque giorni. Raramente, una specie di mosca bianca, entravamo in una zona dove non eravamo per niente ben accetti. A Valley City, nel North Dakota, l'accoglienza fu tipo: «Vaffanculo, soldati! Ci avete abbandonato, non abbiamo bisogno di voi!». Era una zona separatista? Oh, no, almeno loro ci lasciarono entrare. I ribelli ti accoglievano solo a colpi di fucile. Io non mi sono mai trovato in una di queste situazioni. I pezzi grossi avevano unità speciali per i ribelli. Ne vidi una, un giorno, diretta verso le Colline Nere. Era la prima volta da quando avevo lasciato le Montagne Rocciose che vedevo dei carri armati. Una brutta sensazione; seppi subito come sarebbe andata a finire. Sono girate diverse storie sui discutibili metodi di sopravvivenza adottati in certe zone isolate. Davvero? Be', lo chieda a chi c'è stato. Lei non vide mai nulla? No, né volevo vedere. La gente provava a parlarmene, la gente che liberavamo. Erano così feriti nell'anima, volevano solo togliersi quel peso dal petto. Sa come rispondevo? «Tienitelo lì, sul petto, che la guerra è finita». Non avevo bisogno di altri fardelli da portare, capisce? E in seguito? Ha mai parlato con alcune di quelle persone? Già, e ho letto un sacco di cose sui processi. Come si è sentito? Merda, non lo so. Chi sono io per giudicare quella gente? Non ero lì, non ho dovuto affrontare la loro realtà. Questa nostra conversazione, questi nostri «e se», non avevo tempo per cose del genere all'epoca. Avevo un lavoro da fare. Lo so che gli storici parlano un sacco su quanto fu bassa la percentuale di perdite dell'esercito americano durante l'avanzata. Bassa rispetto a quella di altri paesi, Cina o magari Russia. Bassa se si contano solo le perdite causate da Zom. C'erano un sacco di modi per morire lungo quella strada, e almeno un terzo di questi modi non era previsto nella piramide. Le malattie erano un grosso problema, malattie che in teoria erano sparite, roba da medioevo e cose del genere. Certo, prendevamo le nostre pillole, ci facevamo le iniezioni, mangiavamo bene e facevamo controlli regolari, il fatto è che c'era tanta di quella merda dappertutto, nel terreno, nell'acqua, nella pioggia e nell'aria che respiravamo. Ogni volta che entravamo in una città o liberavamo una zona perdevamo almeno un uomo, morto oppure messo in quarantena. A Detroit perdemmo un intero plotone per la febbre spagnola. I pezzi grossi se la fecero davvero addosso, misero in quarantena tutto il battaglione per due settimane. Poi c'erano le mine e le trappole esplosive, alcune civili, altre messe dall'esercito durante la nostra fuga verso ovest. All'epoca sembrava assai sensato. Semina chilometro dopo chilometro, e poi devi solo aspettare che Zom salti in aria. L'unico problema è che le mine non funzionano così. Non fanno saltare un intero corpo umano, portano via una gamba, un piede o i gioielli di famiglia. Per questo sono progettate, non per uccidere la gente ma per mutilarla, così l'esercito spenderà risorse preziose per tenere in vita le vittime e poi le rimanderà a casa in carrozzella, così mamma civile e papà civile potranno ricordare ogni volta che vedono il figlio storpio che forse appoggiare quella guerra non era stata poi una grande idea. Ma Zom non ce l'ha una casa, niente mamma civile e papà civile. Le mine normali ottengono come unico risultato una banda di mostri azzoppati che, se non altro, rendono il nostro lavoro ancora più difficile, perché noi vogliamo che restino dritti e facili da identificare, non che striscino nell'erba aspettando che ci cammini sopra, trasformati loro stessi in mine antiuomo. Non era possibile sapere dove erano seppellite le mine; molte delle unità che le avevano piazzate durante la ritirata non avevano segnato bene la posizione o avevano perso le coordinate o semplicemente non era rimasto più nessuno che le potesse comunicare. E poi c'erano tutte quelle stronzate a opera degli "ultimo uomo", pezzi di legno appuntiti nascosti nel fogliame e spolette caricate con pallettoni da fucile a pompa. Persi un amico per una di queste trappole, in un Wal-Mart a Rochester, nello stato di New York. Era nato a El Salvador ma cresciuto in California. Ha mai sentito parlare dei Boyle Heights Boyz? Erano questa band hardcore di Los Angeles e furono riportati in El Salvador perché tecnicamente erano dei clandestini. Il mio amico lo scaricarono laggiù subito prima della guerra. Lui, combattendo, tornò attraverso il Messico, durante i giorni peggiori del Panico, a piedi e armato solo di un machete. Non gli era rimasto nessun parente, nessun amico, solo la sua patria adottiva. Amava davvero tanto questo paese. Mi ricordava mio nonno, ha presente, i sentimenti degli immigrati e cose del genere. E finì con un calibro dodici dritto in faccia, probabilmente piazzato da un "ultimo uomo sulla Terra" che aveva smesso di respirare già l'anno prima. Mine e trappole esplosive del cazzo. E poi c'erano i semplici incidenti. Un sacco di edifici erano stati indeboliti dai combattimenti. Ci aggiunga l'incuria e metri e metri di neve. Crollavano tetti interi, senza preavviso, strutture intere che venivano giù. E in uno di questi incidenti persi un'altra persona, una donna. Era sotto attacco, un selvaggio uscito da un garage abbandonato le stava correndo contro. Lei sparò, tutto qua. Non so quanti chili di neve e ghiaccio crollarono con quel tetto. Lei era… eravamo… intimi, insomma. Non lo avevamo detto a nessuno. Immagino perché temevamo che rendesse la cosa "ufficiale". Immagino che preferimmo lasciare tutto così, era più semplice se succedeva qualcosa a uno dei due. [Si gira verso le gradinate, sorride a sua moglie.] Non fu più semplice. [Si prende un attimo di pausa, un lungo respiro.] E poi c'erano le perdite dovute a fattori psicologici. Più numerose di tutte le altre messe insieme. A volte entravamo in una zona barricata e ci trovavamo solo scheletri smangiucchiati. Sto parlando delle zone che non erano state invase, quelle dove morivano per fame o malattia, o solo perché pensavano che non valesse la pena aspettare il domani. Una volta facemmo irruzione in una chiesa nel Kansas dove era evidente che gli adulti avevano ucciso i bambini. Un tizio nel nostro plotone, un amish, leggeva tutti i biglietti di addio dei suicidi, li imparava a memoria e poi si faceva questo piccolo taglio, quest'intaccatura da un centimetro da qualche parte, "per non dimenticare". Quel pazzo bastardo si era affettato dal collo fino alle dita dei piedi. Quando il tenente lo scoprì… un bel congedo per infermità e via, sciò! Un sacco sbroccarono più in là. Non per lo stress, ma per la mancanza di stress. Sapevamo tutti che la guerra stava per finire, e secondo me un sacco di quelli che avevano tenuto duro così a lungo avevano questa vocina nella testa che gli diceva: «Ehi, compare, è a posto adesso, lasciati andare». Conoscevo un tizio, un bestione enorme, prima della guerra era un lottatore professionista. Eravamo sulla superstrada vicino Pulaski, nello stato di New York, quando il vento ci portò l'odore che veniva da un autotreno finito fuori strada. Era carico di bottiglie di profumo, niente di che, semplice profumo economico da centro commerciale. Questo tizio si immobilizzò e cominciò a piangere come un bambino. Non la smetteva più. Era un omone con duemila uccisioni all'attivo, un orco che una volta aveva preso un mostro e lo aveva usato come mazza per il corpo a corpo. Ce ne vollero quattro di noi per metterlo su una barella. Immaginammo che quel profumo gli aveva ricordato qualcuno. Non scoprimmo mai chi. Un altro tizio, niente di speciale stavolta, andava per i cinquanta, quasi calvo, un po' di pancia, per quanto la potevi avere all'epoca, e il tipo di faccia che si vedeva negli spot prebellici sui rimedi per i bruciori di stomaco. Eravamo a Hammond, nell'Indiana, ci stavamo preparando per l'assedio di Chicago. Il tizio adocchiò una casa alla fine di una strada deserta, completamente intatta a eccezione delle finestre sprangate e la porta sfondata. Quell'uomo aveva una strana espressione, uno strano ghigno. Avremmo dovuto capire tutto prima ancora che si staccasse dalla formazione, prima ancora di sentire lo sparo. Lo trovammo seduto in soggiorno, in questa vecchia, logora poltrona, il SIR tra le ginocchia, il volto ancora sorridente. Guardai le fotografie sulla mensola del camino. Era casa sua. Questi erano casi estremi, eventi che persino io riuscivo a comprendere. Gli altri, un sacco di altri, proprio non c'era modo di anticiparli. Ormai non mi chiedevo più chi aveva sbroccato, ma chi non l'aveva ancora fatto. Le pare sensato? Una notte a Portland, nel Maine, eravamo nel Deering Oak Park, sorvegliavamo un cumulo di ossa sbiadite che era lì dai tempi del Panico. Due fantaccini raccolsero quei teschi e cominciarono a fare una scenetta, quella di Free to Be, You and Me, la canzone per bambini. La riconobbi solo perché mio fratello aveva la cassetta, era un pezzo più vecchio anche di me. Alcuni dei fantaccini più anziani, quelli della cosiddetta generazione X, lo adoravano. Si era raccolta una piccola folla, tutti ridevano e urlavano ai due teschi. «Ciao, ciao, sono un bambino - E che pensi che sia io, una pagnotta di pane?». Poi, alla fine, tutti presero a cantare, «There's a land that I see…», suonando i femori come fossero banjo, dannazione. Guardai dall'altro lato della folla, verso uno degli strizzacervelli della nostra compagnia. Non sono mai riuscito a pronunciare il suo vero nome, dottor Chandraqualcosa. Lo fissai negli occhi, gli rivolsi questo sguardo come a dire: «Ehi, dottore, sono tutti fuori di testa, giusto?». Lui dovette capire cosa gli stavano chiedendo i miei occhi, perché si limitò a sorridere e scosse il capo. Questo mi fece rabbrividire sul serio; se quelli che sembravano pazzi non lo erano, allora come facevi a capire chi era fuori e chi no? Il nostro capo squadriglia, probabilmente la conosce. Era in La battaglia dei cinque college. Si ricorda la pollastrella alta, l'amazzone con la roncola che cantava quella canzone? Ormai non sembrava più quella del film. Le curve non c'erano più, e il taglio alla militare aveva preso il posto di tutti quei capelli neri, lunghi, folti e lucenti. Era un buon capo squadriglia, il "sergente Avalon". Un giorno trovammo una tartaruga in un campo. Le tartarughe erano come gli unicorni, all'epoca, non se ne vedevano più. Avalon assunse questa espressione, non so, sembrava una bambina. Sorrise. E non sorrideva mai. La sentii sussurrare qualcosa alla tartaruga, pensai che fossero parole senza senso: «Mitakuye Oyasin». In seguito ho scoperto che era la lingua lakota, significa 'tutti i miei legami'. Nemmeno lo sapevo che era una mezza sioux. Non ne aveva mai parlato, non parlava mai di sé stessa. E all'improvviso, come un fantasma, arrivò il dottor Chandra, con quel braccio che metteva sempre sulle spalle dei soldati e quella sua proposta pacata, niente di che: «Forza, sergente, facciamoci un caffè». Era lo stesso giorno della morte del presidente. Anche lui deve aver sentito quella vocina. «Ehi, compare, è a posto adesso, lasciati andare». So che a un sacco di persone il vicepresidente non andava giù, erano tutti convinti che non sarebbe mai riuscito a rimpiazzare il grand'uomo. Io mi sentivo molto vicino a lui, soprattutto perché mi ritrovai nella sua stessa situazione. Con Avalon fuori dai giochi, ero il nuovo capo squadriglia. Non conta che la guerra era quasi finita. C'erano ancora un sacco di battaglie, un sacco di brava gente cui dire addio. Quando arrivammo a Yonkers, ero l'ultimo superstite del vecchio gruppo di Hope. Non saprei dire come mi sentii, passando in mezzo a tutte quelle carcasse arrugginite: i carri armati abbandonati, i furgoni dei media distrutti, i resti umani. Immagino che non provai niente di speciale. Hai troppo da fare quando sei un capo squadriglia, troppe facce nuove di cui occuparti. Sentivo gli occhi del dottor Chadra che mi scavavano dentro. Ma non venne mai da me, non usò nessuno dei suoi giri di parole per dire che qualcosa non andava. Quando salimmo a bordo delle chiatte sulle rive dell'Hudson, riuscii a guardarlo negli occhi. Lui si limitò a sorridere e scosse il capo. Ce l'avevo fatta. Commiati BURLINGTON, VERMONT [La neve comincia a cadere. Con riluttanza, "lo Strambo" prende la via di casa.] Ha mai sentito parlare di Clement Attlee? Certo che no, perché avrebbe dovuto? Era un perdente, una mediocrità di infimo grado che si è infilata nei libri di storia solo perché sconfisse Winston Churchill alle elezioni prima che la seconda guerra mondiale fosse ufficialmente finita. In Europa la guerra era già cessata, e tra gli inglesi c'era la sensazione di aver già sofferto abbastanza, ma Churchill continuava a insistere per aiutare gli Stati Uniti contro il Giappone, dicendo che la lotta non era finita finché non finiva dappertutto. E guardi cosa successe al Vecchio Leone. Ecco, noi volevamo evitare che succedesse anche alla nostra amministrazione. Per questo dichiarammo la vittoria subito dopo aver liberato gli Stati Uniti continentali. Lo sapevano tutti che in realtà la guerra non era finita. Dovevamo ancora aiutare i nostri alleati, e ripulire intere parti del mondo che erano ancora dominate dai morti. C'era ancora tanto lavoro da fare, ma dal momento che casa nostra era in ordine dovevamo dare alla gente la possibilità di tornarsene in patria. Fu allora che venne creata la forza nazionale dell'ONU, e fummo piacevolmente sorpresi dal numero di volontari che si arruolarono già nella prima settimana. Dovemmo addirittura rifiutarne alcuni, metterli nell'elenco delle riserve o assegnarli all'addestramento di tutti i giovani che si erano persi la scampagnata attraverso l'America. Lo so di essermi attirato un bel po' di critiche per aver scelto l'ONU invece di una crociata tutta americana, e a essere davvero sincero non me ne poteva fregare di meno. L'America è una paese giusto, la gente si aspetta sempre patti onesti, e quando quel patto finisce con le ultime burbe sulle spiagge dell'Atlantico, gli stringi la mano, paghi quello che devi e lasci a chi lo desidera la possibilità di farsi una vita. Forse questo ha reso le campagne d'oltreoceano un po' più lente. I nostri alleati sono di nuovo in piedi, ma restano ancora delle zone bianche da ripulire: catene montuose, isole innevate, il fondale oceanico, e poi c'è l'Islanda… l'Islanda sarà dura. Vorrei che Ivan si lasciasse aiutare su in Siberia, ma, ehi, Ivan è Ivan. E poi abbiamo anche gli attacchi qui a casa nostra, ogni primavera, o di tanto in tanto nei pressi dei laghi o sulle spiagge. Sempre di meno, grazie al cielo, ma questo non significa che la gente dovrebbe abbassare la guardia. Siamo ancora in guerra, e finché ogni traccia del nemico non sarà eliminata, purificata e, se necessario, cancellata radicalmente dalla faccia della Terra, tutti dovranno continuare a impegnarsi e fare il loro dovere. Sarebbe bello se riuscissimo a trarre questa lezione da tanta miseria. Ci siamo dentro tutti insieme, quindi impegniamoci e facciamo il nostro dovere. [Ci fermiamo accanto a una vecchia quercia. Il mio accompagnatore la guarda dall'alto in basso, le dà un leggero colpetto col bastone. Poi, rivolto all'albero…] Stai facendo bene il tuo dovere. * KHUZHIR, ISOLA DI OLKHON, LAGO BAIKAL, SACRO IMPERO RUSSO [Un'infermiera interrompe la nostra intervista per accertarsi che Maria Zhuganova prenda le sue vitamine prenatali. Maria è incinta di quattro mesi. Questo sarà il suo ottavo figlio.] Il mio solo rammarico fu che non potei restare nell'esercito per la "liberazione" delle nostre ex repubbliche. Avevamo ripulito la madrepatria dalla lordura dei non morti, e ora toccava portare la guerra oltre i nostri confini. Mi sarebbe piaciuto esserci, quando riassorbimmo formalmente la Bielorussia nel nostro impero. Dicono che presto toccherà all'Ucraina, dopo di che… chissà. Mi sarebbe piaciuto partecipare, ma avevo "altri doveri"… [Si dà dei colpetti delicati sul ventre.] Non so quante cliniche come queste ci siano nella nostra Rodina. Non molte, ne sono sicura. Siamo davvero poche, noi donne giovani e fertili sopravvissute alla droga, l'AIDS o ai miasmi dei morti viventi. Il nostro leader dice che l'arma più potente che una russa può brandire adesso è il suo utero. E se questo significa non poter conoscere i padri dei miei figli, o… [Abbassa per un attimo lo sguardo.] …i miei figli, così sia. Io servo la madrepatria, e la servo con tutto il cuore. [Nota il mio sguardo.] Si sta chiedendo come questo tipo di "esistenza" si possa conciliare con il nostro nuovo stato fondamentalista, vero? Be', smetta di chiederselo, la risposta è che non si può conciliare. Tutti quei dogmi religiosi sono per le masse. Dagli l'oppio e tienile in pace. Quelli al comando, o la Chiesa, nessuno di loro crede davvero in quello che predicano, forse un uomo solo ci credeva, padre Ryzhov, prima che lo spedissero in quelle terre selvagge. È finito laggiù perché non aveva più niente da offrire, diversamente da me. Io ho almeno un altro paio di figli da donare alla madrepatria. Ecco perché mi trattano così bene, perché posso parlare più liberamente. [Maria lancia un'occhiata allo specchio unidirezionale alle mie spalle.] Cosa mi possono fare? Quando non sarò più utilizzabile, avrò comunque superato l'età media delle altre donne. [Si gira verso il vetro sporgendo un dito in un gesto assai volgare.] E inoltre, loro vogliono che lei senta queste cose. Ecco perché l'hanno lasciata entrare nel nostro paese, per sentire le nostre storie, per fare le sue domande. Stanno usando anche lei, lo sa? La sua missione è parlare di noi al mondo, perché tutti vedano cosa succede a chiunque prova a fotterci. La guerra ci ha riportati alle nostre radici, ci ha fatto ricordare che cosa significa essere russi. Siamo di nuovo forti, di nuovo temuti, e per un russo questo significa una sola cosa: finalmente siamo di nuovo al sicuro! Per la prima volta da quasi cento anni, possiamo rannicchiarci nel pugno protettivo di un Cesare, e certamente lei lo sa come si dice Cesare in russo. * BRIDGETOWN, BARBADOS, FEDERAZIONE DELLE INDIE OCCIDENTALI [Il bar è quasi vuoto. I clienti sono andati via quasi tutti, sulle loro gambe o portati via dalla polizia. Il personale del turno di notte sta spazzando via i pezzi di sedie rotte, i vetri infranti e le pozze di sangue sul pavimento. In un angolo, l'ultimo sudafricano canta una versione emozionante e ispirata dell'interpretazione di Asimbonaga fatta da Johnny Clegg al tempo della guerra. T. Sean Collins canticchia distrattamente un paio di strofe, poi butta giù il rum e subito ne chiede un altro.] Io sono un tossico dell'omicidio, e questo è più o meno il modo più gentile in cui la posso mettere. Si potrebbe dire che tecnicamente non è vero, che sono già morti e io non realtà non li uccido. Stronzate; si tratta di omicidio, e ti dà uno sballo come nient'altro al mondo. Certo, posso anche affannarmi a prendere tutte le distanze possibili dai mercenari del periodo prebellico, i reduci del Vietnam e gli Hell's Angels, ma ormai non sono più così diverso, non sono diverso da quegli stronzi che non uscirono più dalla foresta, che ci rimasero anche quando tornarono in patria, o da quegli idioti della seconda guerra mondiale che diedero via la Mustang in cambio di una Harley Davidson. Quando fai quel tipo di cose per vivere, quando sei sempre teso ed eccitato, tutto il resto ti sembra uguale alla morte. Ho provato a integrarmi, a mettere su casa, a farmi qualche amico, a trovare un lavoro e contribuire a rimettere in piedi l'America. Non solo mi sentivo morto, ma non riuscivo a pensare ad altro che a uccidere. Avevo cominciato a osservare il collo della gente, la testa, e mi dicevo: «Hmm, quel tipo probabilmente ha un lobo frontale molto spesso, devo passare dalle orbite». Oppure: «Una bella botta al lobo occipitale e la pollastrella è bella che spacciata». Poi mi successe anche col nuovo presidente, "lo Strambo" - Cristo, chi sono io per chiamare un'altra persona con quel nome? Lo sentii parlare a un raduno, devo aver pensato ad almeno cinquanta modi per farlo fuori. Fu allora che me ne tirai fuori, per il bene di tutti oltre che per il mio. Sapevo che un giorno avrei superato il limite, mi sarei ubriacato, avrei preso parte a una rissa, perso il controllo. Sapevo che, una volta cominciato, non c'era più modo di fermarmi, così ho detto ciao ciao e mi sono arruolato negli Impisi, il nome è lo stesso di quello delle forze speciali sudafricane. Impisi in zulù vuol dire 'iena', quelli che ripuliscono i cadaveri. Siamo un'unità privata, niente regole, niente divieti, per questo l'ho scelta al posto di un ingaggio regolare con I'ONU. Decidiamo noi i nostri orari, ci scegliamo le armi. [Indica l'oggetto al suo fianco, sembra un affilato remo d'acciaio.] Pouwhenua, me l'ha dato un fratello maori che prima della guerra giocava con gli All Blacks. Gran bei figli di puttana, i maori. La battaglia a One Tree Hill, cinquecento di loro contro mezza popolazione di Auckland rianimata. Il pouwhenua è difficile da usare, anche se il mio è d'acciaio invece che di legno. Ma questo è un altro beneficio di noi soldati di ventura. Chi ci riesce più a sballare premendo un grilletto? Deve essere difficile, pericoloso, e più mostri ti trovi ad affrontare meglio è. Ovviamente, prima o poi non ne rimarranno più. E a quel punto… [La Jmftngo fa suonare la campana per segnalare la partenza.] Devo andare. [T. Sean fa cenno al cameriere, poi getta una manciata di rand d'argento sul tavolo.] Io continuo a sperare. Sembra una pazzia, ma non si sa mai. Ecco perché conservo gran parte della paga invece di darla al paese o di buttarla via chissà come. Può succedere, alla fine la scimmia può anche decidere di scenderti dalla spalla. Un fratello canadese, "Mackee" Macdonald, subito dopo aver ripulito Baffin Island, ecco, lui decise che ne aveva abbastanza. Ho saputo che adesso è in Grecia, in un monastero o roba del genere. Può succedere. Forse da qualche parte c'è ancora una vita che mi aspetta. Ehi, un uomo può anche sognare, no? Ovviamente, se non va così, se un giorno scopro che c'è ancora la scimmia ma Zom non c'è più… [Si alza per andar via, mettendosi l'arma in spalla.] Allora probabilmente l'ultima testa che spaccherò sarà la mia. * RISERVA NATURALE DI SAND LAKES, PROVINCIA DI MANITOBA, CANADA [Jesika Hendricks carica sulla slitta le ultime "prede" della giornata, quindici corpi e una montagna di parti smembrate.] Cerco di non arrabbiarmi, di non amareggiarmi per l'ingiustizia dell'intera situazione. Vorrei poterci trovare un senso. Una volta ho incontrato un ex pilota iraniano che viaggiava nel Canada alla ricerca di un posto dove sistemarsi. Mi disse che tra tutti i popoli da lui conosciuti gli americani sono gli unici a non saper accettare che anche alla brava gente possono accadere cose spiacevoli. Forse ha ragione. La settimana scorsa ascoltavo la radio e mi è capitato di sentire [nome cancellato per motivi legali]. Stava facendo la sua solita trasmissione - battute scadenti, insulti e sessualità da adolescente - e ricordo di aver pensato: «Quest'uomo è sopravvissuto e i miei genitori no». No, cerco di non amareggiarmi. * TROY, MONTANA, USA [Io e la signora Miller siamo in terrazza, sul retro, sopra il cortile comune dove giocano i bambini.] Può dare la colpa ai politici, agli uomini d'affari, ai generali, alla "macchina" capitalista, ma in realtà, se davvero vuole accusare qualcuno, accusi me. Sono io il sistema americano, sono io la macchina. È il prezzo che si paga per vivere in democrazia; dobbiamo prenderci tutti la nostra parte di colpe. Posso capire perché la Cina ci ha messo tanto a adottare questo sistema di governo, e perché la Russia si è limitata a un: «Vaffanculo» ed è tornata al suo sistema, quale che sia. Sarebbe bello poter dire: «Ehi, non ve la prendete con me, non è colpa mia». Be', invece sì. È colpa mia, mia e di tutti quelli della mia generazione. [Guarda giù, verso i bambini.] Mi chiedo cosa diranno di noi le generazioni future. I miei nonni dovettero sopportare la depressione, la seconda guerra mondiale, poi tornarono a casa e diedero vita alla più potente borghesia della storia umana. Il Signore lo sa che non erano perfetti, ma di sicuro andarono assai vicino a realizzare il sogno americano. Poi arrivò la generazione dei miei genitori e mandò tutto a puttane - il baby boom, la generazione dell'ego. E poi ci siamo noi. Certo, abbiamo messo fine alla minaccia degli zombi, ma siamo gli stessi che hanno permesso che diventasse una minaccia. Almeno stiamo rimediando da soli al nostro casino, e forse questo è il miglior epitaffio in cui possiamo sperare. «La generazione X, rimediarono da soli al loro casino». * CHONGQING, CINA [Kwang Jinghsu fa la sua ultima visita a domicilio della giornata, un ragazzino con un disturbo respiratorio. La madre teme che sia un altro caso di tubercolosi. Riprende colorito quando il dottore le assicura che è solo una tracheobronchite. Le sue lacrime e la sua gratitudine ci seguono nella stradina polverosa.] Mi conforta vedere di nuovo i bambini, voglio dire quelli nati dopo la guerra, bambini che conoscono solo un mondo dove ci sono i morti viventi. Sanno già che non devono giocare vicino all'acqua, non devono uscire da soli o col buio in primavera e d'estate. Non sanno che devono aver paura, e questo è il dono più grande, l'unico che gli possiamo lasciare. A volte ripenso a quella vecchietta a Nuovo Dachang, tutto quello che aveva passato, quel susseguirsi infinito di sconvolgimenti che aveva segnato la sua generazione. Ecco, io adesso sono come lei, un vecchio che ha visto il suo paese fatto a pezzi più e più volte. Eppure, siamo riusciti a rimetterci in sesto ogni volta, a ricostruire e rinnovare la nostra nazione. E lo faremo di nuovo, con la Cina e con il mondo. Non credo davvero in una vita nell'aldilà - un vecchio rivoluzionario fino alla fine - ma se c'è, immagino che il mio vecchio compagno Gu se la riderà di me quando dico, in tutta sincerità, che andrà tutto bene. * WENATCHEE, WASHINGTON, USA [Joe Muhammad ha appena terminato il suo ultimo capolavoro, una statuetta alta trenta centimetri che rappresenta un uomo barcollante con addosso uno di quei marsupi per portare i neonati ormai ridotto in brandelli, lo sguardo fisso in avanti, gli occhi privi di vita.] Non dirò che la guerra è stata una buona cosa. Non ho così tanta merda nel cervello, ma deve ammettere che servì a tenere unita la gente. I miei genitori non la smettevano mai di ripetere quanto gli mancava il senso di collettività del Pakistan. Non parlavano mai con i loro vicini americani, non li invitavano mai, a malapena si ricordavano i nomi a meno che non dovessero lamentarsi per la musica troppo forte o il cane che abbaiava. E il mondo in cui viviamo adesso non è così. Non si tratta solo dei vicini di casa, e nemmeno dei nostri connazionali. Ovunque, con chiunque ci troviamo a parlare, abbiamo tutti condiviso questa potente esperienza. Sono andato in crociera due anni fa, la Pan Pacific Line, un giro tra le isole. C'era gente di ogni posto, e anche se i dettagli erano diversi le storie in sé erano tutte piuttosto simili. So che posso sembrare un po' troppo ottimista, e sono sicuro che appena le cose torneranno alla "normalità", quando i nostri figli o nipoti saranno cresciuti in un mondo pacifico e comodo, probabilmente ricominceranno subito a essere egoisti, miopi e, più in generale, stronzi come lo eravamo noi. Ma, d'altro canto, è possibile che tutto quello che abbiamo passato svanisca nel nulla? Una volta ho sentito un proverbio africano: «Non si può attraversare il fiume senza bagnarsi». Mi piacerebbe poterci credere. Non mi fraintenda, non è che non mi manchi niente del mondo di prima, soprattutto gli oggetti, le cose che avevo o che credevo di poter avere prima o poi. La scorsa settimana abbiamo dato una festa di addio al celibato per un ragazzo del nostro isolato. Abbiamo preso in prestito l'unico lettore DVD funzionante e una manciata di porno prebellici. C'era una scena dove Lusty Canyon si faceva trapanare da tre tizi sul cofano di questa BMW Z4 decappottabile color grigio perla, e l'unica cosa che mi è venuta in mente è stata: «Wow, di sicuro non ne fanno più di macchine come quella». * TAOS, NEW MEXICO, USA [Le bistecche sono quasi pronte. Arthur Sinclair gira la carne sfrigolante, facendo alzare il fumo.] Di tutti i lavori che ho fatto, lo sbirro a guardia dei soldi è il migliore. Quando la nuova presidentessa mi ha chiesto di riprendere il mio ruolo di capo della commissione per il controllo della borsa e dei titoli, in pratica l'ho baciata lì su due piedi. Sono sicuro, proprio come ai tempi del DipRiS, che ho questo lavoro solo perché non lo vuole nessun altro. Ci sono ancora tante sfide da affrontare, gran parte del paese è ancora ferma ai livelli di sussistenza. Convincere la gente ad abbandonare il baratto e a fidarsi di nuovo del dollaro americano… non sarà facile. I pesos cubani la fanno ancora da padrone, e molti dei nostri cittadini più ricchi hanno ancora i loro conti nelle banche dell'Avana. Già provare a risolvere il dilemma delle banconote in esubero è un'impresa sufficiente per qualsiasi amministrazione. Dopo la guerra tante persone hanno arraffato contanti, nei caveau abbandonati, addosso ai corpi dei morti. Come fai a distinguere questi saccheggiatori da chi ha davvero tenuto in serbo i suoi tanto faticati verdoni, soprattutto quando i documenti che attestano questo tipo di proprietà sono rari più o meno come il petrolio? Per questo lo sbirro dei soldi è il lavoro più importante che abbia mai fatto. Dobbiamo inchiodare i bastardi che stanno ostacolando il ritorno della fiducia nell'economia americana, non solo questi saccheggiatori da strapazzo ma anche i pesci grossi, i porci che provano a comprare le case prima che i superstiti possano tornare a reclamarle o che esercitano pressioni per deregolamentare la distribuzione di cibo e altri beni essenziali per la sopravvivenza… e anche quel bastardo di Breckinbrindge Scott, sì, il re del Phalanx, che se ne sta ancora rintanato come un ratto nella sua fortezza antartica di Merdilandia. Lui non lo sa, ma siamo in trattative con Ivan perché non gli rinnovi l'affitto. Un bel po' di persone qui da noi aspettano di rivederlo, in particolare quelli del fisco. [Sogghigna e si sfrega le mani.] La fiducia, è questo il carburante che fa andare la macchina capitalista. La nostra economia può funzionare solo se la gente ci crede; come disse Roosevelt: «L'unica cosa di cui dobbiamo avere paura è la paura stessa». Quel discorso glielo scrisse mio padre. Be', almeno così sosteneva lui. È già cominciata, lentamente ma con costanza. Ogni giorno si registra qualche nuovo conto nelle banche americane, aprono nuove imprese private, il Dow Jones sale di qualche punto. Un po' come il clima. Ogni anno l'estate dura un po' di più, i cieli sono un po' più azzurri. Andrà meglio. Aspetti e vedrà. [Si allunga verso un portavivande pieno di ghiaccio e ne tira fuori due bottiglie marroni.] Succo di radici? * KYOTO, GIAPPONE [È una giornata storica per i membri della Società scudo. Sono finalmente stati accettati come branca indipendente delle forze di difesa giapponesi. Il loro compito principale sarà insegnare ai civili come proteggersi dai morti viventi. La loro missione permanente comprenderà anche imparare le tecniche di combattimento armato e non da altre organizzazioni non giapponesi, e contribuire a diffonderle in tutto il mondo. Il messaggio contro le armi da fuoco e a favore della collaborazione internazionale che sta alla base della società scudo è già stato salutato come un successo istantaneo, attirando giornalisti e dignitari da quasi tutte le nazioni dell'ONU. Tomonaga Ijiro è in testa al corteo di ricevimento, sorride e si inchina per accogliere gli ospiti che gli sfilano davanti. Anche Kondo Tatsumi sorride, e guarda il suo insegnante dalla parte opposta della sala.] Lei lo sa che in realtà non ci credo in tutte queste "nzate" spirituali, vero? Per quanto mi riguarda, Tomonaga è solo un vecchio hibakusha pazzo, ma ha dato vita a qualcosa di meraviglioso, qualcosa che io credo sia fondamentale per il futuro del Giappone. La sua generazione voleva dominare il mondo, e la mia era contenta di lasciarsi dominare dal mondo, e per mondo intendo il vostro paese. Entrambe queste fazioni hanno quasi portato all'annientamento della nostra patria. Deve esserci una via migliore, un sentiero intermedio dove ci prendiamo la responsabilità della nostra protezione, ma non tanto da far nascere ansia e odio tra le altre nazioni. Non le so dire se questo è il sentiero giusto; il futuro è troppo montagnoso per poter guardare avanti. Ma seguirò sensei Tomonaga in questo cammino, e come me lo seguiranno i molti altri che ogni giorni si uniscono alle nostre fila. Solo "gli dèi" sanno cosa ci aspetta alla fine di questo viaggio. * ARMAGH, IRLANDA [Philip Adler svuota il bicchiere, poi si alza per andar via.] Le persone che abbandonammo in balìa dei morti non furono la sola cosa che perdemmo, dannazione. Non voglio dire altro. * TEL AVIV, ISRAELE [Finiamo il pranzo, e subito Jurgen mi strappa di mano il conto.] La prego, ho scelto io dove mangiare, pago io. Prima la odiavo questa roba, mi sembrava un piatto misto a base di vomito. Il mio staff mi ha dovuto trascinare qui con la forza un pomeriggio, questi giovani sabra coi loro gusti esotici. «Tu assaggialo, vecchio yekke» dicevano. Mi chiamavano così, yekke. In realtà significa "bacchettone", ma la traduzione ufficiale è "ebreo tedesco". Avevano ragione in entrambi i casi. Lavoravo alla Kinderstranspor l'ultima occasione per far uscire dalla Germania i bambini ebrei. Fu l'ultima volta che vidi i membri della mia famiglia ancora vivi. C'è un laghetto, in un piccolo paese della Polonia, dove gettavano le ceneri. È ancora grigio, dopo mezzo secolo. Ho sentito dire che all'Olocausto non sopravvisse nessuno, che anche quelli che ne uscirono tecnicamente vivi erano comunque irreparabilmente segnati, il loro spirito, la loro anima, la persona che avrebbero dovuto essere, tutto questo era sparito per sempre. Mi piacerebbe credere che non è vero. Ma se lo è, allora nessuno sulla Terra è sopravvissuto a questa guerra. * A BORDO DELLA NAVE AMERICANA TRACY BOWDEN [Michael Choi si appoggia al parapetto di poppa, lo sguardo fisso verso l'orizzonte.] Vuole sapere chi ha perso la guerra mondiale degli zombi? Le balene. Immagino che non avessero scampo, con tutti quei milioni di individui affamati in mare e le flotte di mezzo mondo convertite in navi da pesca. Non ci vuole molto, basta un siluro sganciato da un elicottero, non così vicino da causare danni fisici ma abbastanza da lasciarle assordate e stordite. Così non si accorgevano delle baleniere, finché non era troppo tardi. Le sentivi da miglia e miglia, le esplosioni delle testate e i versi delle balene. Non c'è niente di meglio dell'acqua per trasmettere le onde sonore. Una perdita drammatica, e non c'è bisogno di essere un capellone sniffapatchouli per capirlo. Il mio vecchio lavorava allo Scripps, non il liceo femminile a Claremont, l'istituto oceanografico fuori San Diego. Per questo entrai in marina, per questo imparai ad amare l'oceano. Le balene grigie le vedevi ovunque. Animali maestosi, avevano finalmente ricominciato a diffondersi dopo che la caccia le aveva quasi portate all'estinzione. Non avevano più paura degli umani, e a volte potevi avvicinarti abbastanza da toccarle. Avrebbero potuto ucciderci in un istante, un solo colpo con quella pinna caudale lunga quasi quattro metri, un semplice tuffo di quel corpo da trenta tonnellate. I primi balenieri le chiamavano "pesci diavolo", per via della ferocia con cui combattevano se messe alle strette. Ma quelle balene capivano che noi non avevamo intenzione di far loro del male. Si lasciavano persino carezzare o, se magari erano protettive per via di un cucciolo, ci spingevano via delicatamente. Tutta quell'energia, tutta quella devastante potenza. Creature stupefacenti, le balene grigie, e ora sono sparite tutte, insieme a quelle azzurre, alle balenottere, alle megattere e alle balene nere. Ho sentito parlare di sporadici avvistamenti di qualche balena bianca o qualche narvalo sopravvissuti sotto i ghiacci artici, ma probabilmente non sono sufficienti per un reale bacino genetico. So che ci sono ancora dei branchi interi di orche, ma visti i livelli di inquinamento e considerando che ci sono meno pesci in mare che in una piscina dell'Arizona, non sarei molto ottimista sulle loro possibilità. Anche se mamma natura dovesse dare a questi predatori una sorta di tregua, se dovesse farli mutare come successe ad alcuni dinosauri, i giganti gentili sono spariti per sempre. Un po' come in quel film, Oh Dio, dove l'Onnipotente sfida l'Uomo a creare uno scombro dal nulla. «Non puoi», gli dice, e a meno che qualche biogenetico non sia arrivato prima dei siluri, non possiamo nemmeno creare le balene grigie. [Il sole scende oltre l'orizzonte. Michael sospira.] Quindi la prossima volta che qualcuno prova a dirle che la vera perdita di questa guerra è stata la nostra "innocenza" o una parte della nostra "umanità"… [Sputa in acqua.] Quello che è, amico. Vallo a raccontare alle balene. * DENVER, COLORADO, USA [Todd Wainio mi accompagna al treno, gustandosi le sigarette cubane cento per cento tabacco che gli ho portato come regalo di addio.] Già, a volte perdo la testa, per qualche minuto, magari un'ora. Il dottor Chandra mi ha detto che non è «h problema. Lavora proprio qui, al centro dedicato alla vittoria americana. Una volta mi ha spiegato che è una cosa assolutamente salutare, come dei piccoli terremoti che servono a togliere pressione da una faglia. Dice che quando uno non ha di questi piccoli "episodi sismici" c'è da stare in campana. Non mi ci vuole molto per partire. A volte è un odore, o la voce di qualcuno che mi sembra molto familiare. Il mese scorso, a cena, c'era questa canzone alla radio, non credo che fosse sulla mia guerra, non credo che fosse nemmeno americana. L'accento e alcune parole erano tutti diversi, ma il ritornello… «Che Dio mi aiuti, avevo solo diciannove anni». [La campanella annuncia la partenza del mio treno. Intorno a noi, la gente comincia a salire a bordo.] La cosa buffa è che il mio ricordo più vivido è stato trasformato nell'icona nazionale della vittoria. [Indica il gigantesco murale alle nostre spalle.] Quelli eravamo noi, sulle rive dell'Hudson dalla parte del Jersey, guardavamo l'alba su New York. Avevamo appena conquistato il mondo, era il vero giorno della vittoria in America. Non c'erano festeggiamenti, nessuna celebrazione. È che proprio non ci sembrava reale. Pace? E che accidenti significa? Ero stato spaventato così a lungo, avevo combattuto e ucciso e aspettato di morire per tanto tempo che, immagino, ormai ero pronto ad accettare quelle cose come normali per tutta la vita. Pensavo che fosse un sogno, e a volte mi sembra ancora un sogno, quando ricordo quel giorno, col sole che sorgeva sulla città degli eroi. Ringraziamenti Uno speciale ringraziamento a mia moglie Michelle, per tutto l'amore e il sostegno che mi ha dato. A Ed Victor, che ha cominciato tutto. A Steve Ross, Luke Dempesey e tutta la squadra della Crown Publishers. A T.M. che mi ha guardato le spalle. A Brad Graham del «Washingston Post»; ai dottori Cohem, Whiteman e Hayward; ai professori Greenberger e Tongun; al rabbino Andy; a padre Fraser; alla STS2SS Bordeaux (ex marina americana); a "B" ed "E"; a Jim; a Jon; a Julie; a Jessie; a Gregg; a Honupo; e al mio pa', per il "fattore umano". E infine grazie ai tre uomini senza la cui ispirazione questo libro non sarebbe esistito: Studs Terkel, il fu generale sir John Hackett e, ovviamente, George A. Romero con il suo genio terrificante.
